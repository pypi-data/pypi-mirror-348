Ik weet wel dat we gemakkelijk denken dat microben slecht zijn, in het bijzonder dan voor baby's, maar onderzoek toont in feite  het tegenovergestelde aan. De waarheid is misschien wel  wat ingewikkelder, maar eigenlijk veel interessanter. Het lijkt erop dat we  microben nodig hebben om ons te programmeren  voor een goede gezondheid, maar niet zomaar eender welke microben, we hebben de juiste combinatie nodig. Dat lukt het best  met de kleine microben waar we ons tijdens de evolutie aan hebben aangepast  om ermee samen te leven. Ik denk dat het jullie niet zal verbazen te horen dat we de juiste combinatie  al direct bij de geboorte krijgen. Nou ja, toch een aantal van ons. Baby's geboren door keizersnede  en vaginaal geboren baby's zijn niet hetzelfde wat aangaat  hun microbiële start in het leven en na de geboorte zijn er allerlei  gebeurtenissen in de eerste levensjaren en omstandigheden, die verder bepalen  hoe de darmflora zich ontwikkelt, zoals de medicijnen die voor de baby  of de moeder kunnen worden voorgeschreven, het aantal huisdieren en broers  en zussen in het gezin, evenals het niveau van hygiëne thuis, en in dit geval is het eigenlijk beter als het niet de hele tijd  perfect schoon is. Ook de voeding  van zowel moeders als baby's. Al deze gebeurtenissen  en omstandigheden spelen een grote rol in de microbiële ontwikkeling in de darm en dat heeft een enorme impact  op de levenslange gezondheid van die baby. Ik heb het hier niet  over kleine gevolgen voor de gezondheid. Ik heb het over de grote dingen. Microben die we krijgen of niet krijgen beïnvloeden onze kans op het ontwikkelen  van ziekten zoals obesitas, diabetes en zelfs sommige vormen van kanker. Veel van de vroege  levensgebeurtenissen die ik net vermeldde zijn zo dat we ze niet kunnen beïnvloeden, ze zijn onvermijdelijk. Zo is de keizersnede bijvoorbeeld bedacht om levens te redden en dat doet ze nog dagelijks. Ook de meeste medicijnen worden voorgeschreven  om een geldige reden, in het bijzonder voor baby's,  en ga zo maar door. Daarom moeten we leren hoe de gezondheid  van deze baby's te beschermen na dergelijke vroege gebeurtenissen die de ontwikkeling  van hun darmflora kunnen verstoren. Ik werk als onderzoeker en als technisch leider van een platform  voor zuigelingengezondheid. Ik ben elke dag op zoek  naar een oplossing voor die vraag, en ook de vraag waarover deze talk gaat, naar hoe we ervoor kunnen zorgen dat alle baby's dezelfde kans  op levenslange gezondheid krijgen, hoe ze ook zijn geboren of welke vroege gebeurtenissen  ze in het leven ook tegenkwamen. Lijkt een nobele zaak, toch? Supergoed. Dus gaan we dit uitzoeken. Herinner je je dat ik zei dat we de juiste combinatie  van microben nodig hadden? Om die combinatie in orde te krijgen, moeten we de microben  die ons lichaam bewonen in een bepaalde volgorde binnenkrijgen. Zie het als een kolonisatiemars. De zeer vroege microben  die ons lichaam als eersten bewonen, veranderen het milieu  in de darm van de zuigeling zodat de volgende microben  kunnen inhuizen, zoals bij een invasie de eersten de infrastructuur opzetten waarop de andere kolonisten  kunnen voortbouwen. Als baby's via keizersnede geboren worden, is die vroege fase van de kolonisatie  erg veranderd, want in plaats van de vaginale,  fecale en huid-bacteriën van de moeder, komen meestal alleen de huidbacteriën  terecht in de ingewanden van het kind. Dat geeft die kolonisatiemars  een totaal andere toon, alleen omdat dat anders is dan waaraan we zijn aangepast  tijdens de evolutie. Dat zou voor  met keizersnede geboren baby's later tot een aantal  gezondheidsproblemen kunnen leiden. We kunnen gewichtsontwikkeling  als voorbeeld nemen. Het is al in verschillende  studies aangetoond dat de samenstelling van de darmflora verbonden is met het gewicht en de waarschijnlijkheid  van het ontwikkelen van ziekten zoals diabetes of hart- en vaatziekten. Maar nu zijn er aanwijzingen dat je al van in de kinderschoenen aan een fecaal monster  van een baby kan zien dat sommige microben ontbreken bij personen die later obesitas  of overgewicht zullen ontwikkelen. Het is ook aangetoond  dat diezelfde microben zouden kunnen ontbreken bij baby's  die geboren zijn met keizersnede of die veel antibiotica nodig hadden  bij het begin van het leven. Om deze lus te sluiten: het is in bepaald onderzoek ook aangetoond dat met keizersnede geboren baby’s of zij die vroeg in het leven  veel antibiotica kregen meer kans hebben op obesitas  of overgewicht, zelfs tot 50 procent, wat veel is. Nu zou je kunnen denken: Ach nee, ik had net een keizersnede  of ik werd geboren via keizersnede of mijn kind kreeg die antibiotica. Maak je maar geen zorgen. Als deze microben ontbraken of om welke reden dan ook verloren gingen, kunnen ze later worden verworven, maar de baby moet er  gewoon wat hulp bij krijgen. Een ding waarvan we al enige tijd weten  dat het helpt, is borstvoeding. Moedermelk is echt wel een wonder: naast voedingsstoffen voor de baby, lijkt ze ook voeding te bevatten  voor de goede microben. Dat is geweldig  voor een borstgevoede baby, maar we weten ook dat niet alle baby's borstvoeding krijgen. Wat kunnen we doen om ervoor te zorgen dat ook baby's  die geen borstvoeding krijgen de ontwikkeling van hun darmflora  kunnen herstellen na ontwrichtende gebeurtenissen  in hun vroege leven die de ontwikkeling  van hun darmflora konden verstoren? Nu komen we bij het deel van de talk dat echte oplossingen aandraagt. Het onderzoek op dit gebied gaat de laatste tijd  met rasse schreden vooruit. Eerst werd het duidelijk  dat als sommige microben ontbreken, ze kunnen worden ingenomen. We noemen deze goede ingenomen  microben probiotica. Probiotica zijn in verschillende  klinische onderzoeken in de loop der jaren getest, ook bij zuigelingen, met goed resultaat, zoals het verminderen van hun risico  op eczeem later in het leven. Nu kwam er een tweede revolutie toen de onderzoekers  gingen kijken naar moedermelk. Dat was logisch, want, zoals ik al zei, was het al bekend  dat het geven van borstvoeding de gezonde ontwikkeling  van de darmflora ondersteunde. Bepaalde deeltjes in de moedermelk werden al in de jaren 1930 ontdekt. We noemden ze  oligosacchariden uit menselijke melk, maar hun functie bleef een mysterie tot vele tientallen jaren  na hun ontdekking. Ze waren echt een raadsel  voor de onderzoekers, want ze komen echt  overvloedig voor in moedermelk. Ze zijn eigenlijk de derde  grootste groep van vaste stoffen, maar ze zijn niet verteerbaar  door de mens, zelfs niet door zuigelingen. Waarom zouden moeders iets  in moedermelk synthetiseren, hun middelen gebruiken  om daar iets te maken waar hun kind niets aan heeft? Meestal werkt de natuur  niet op die manier. Toch? Dus was het nogal een openbaring  toen eindelijk werd begrepen waarvoor deze deeltjes dienden en dat ze de beste microben  voor de zuigelingen selectief voedden en zo impact hadden  op de gezondheid van het kind. Er zijn meer dan honderd  verschillende HMO-structuren en vandaag kunnen we een aantal ervan  ook in het lab synthetiseren. Daardoor kunnen we ze combineren met probiotica voor kinderen en baby's die ze niet kunnen krijgen uit moedermelk om hun darmflora te herstellen na ontwrichtende gebeurtenissen  in hun vroege leven. En dat is de oplossing. Als onderzoeker moet ik op dit punt zeggen dat het onderzoek op dit gebied  nog niet is afgerond en er nog veel werk moet worden verzet. Dat is een favoriet gezegde  van ons, wetenschappers. Maar we nemen stappen  om steeds beter te begrijpen welke de belangrijkste  ontbrekende microben zijn in verschillende situaties en welke HMO’s we moeten  combineren met welke probiotica om de darmflora van die bepaalde baby in dat specifieke geval  te helpen herstellen. Onthoud van deze lezing dat de vaginaal geboren,  borstgevoede baby de darmflora heeft waaraan we  door de evolutie zijn aangepast. Maar in gevallen  waarin dat niet mogelijk is, zijn er methoden om de negatieve gevolgen  voor de gezondheid te milderen. Tot slot zou ik willen dat je je even een wereld voorstelt, een wereld met een zodanig systeem voor gezondheidszorg dat wanneer je je baby laat onderzoeken, ze routinematig  de ontwikkeling van de darmflora van die baby zouden testen en als er eventuele storingen  zouden worden opgemerkt, een op maat gemaakt product  om de darmflora te herstellen zou worden voorgeschreven. Ik bedoel, hoe geweldig zou het zijn als alle chronische ziekten  uiterst zeldzaam zouden worden door die preventieve gezondheidszorg? Kun je je zo'n wereld voorstellen? Geloven jullie dat zulk een  toekomst mogelijk zou zijn? Ik wel. Ik geloof in die toekomst en wil bijdragen aan de realisatie ervan. Een toekomst waarin elk kind  een gelijke start voor het leven krijgt om te worden geprogrammeerd  voor een levenslange gezondheid. Dank je. (Applaus) 
