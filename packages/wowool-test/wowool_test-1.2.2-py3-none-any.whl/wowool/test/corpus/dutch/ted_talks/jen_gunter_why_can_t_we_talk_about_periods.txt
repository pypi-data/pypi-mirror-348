Als tiener had ik vreselijke menstruaties. Ik had verlammende krampen, ik lekte bloed op mijn kleren en op mijn beddengoed en ik had menstruatiediarree. Ik miste een of twee dagen school per maand en ik weet nog dat ik op de bank zat met mijn warmtekruik en dacht: wat is er aan de hand? Als ik voedsel at lekte er geen speeksel uit mijn speekselklieren. Als ik ging wandelen lekte er geen vloeistof uit mijn knieën, 'gewrichtsvloeistof'. Waarom was menstruatie zo anders? 
Ik wilde antwoorden op deze vragen, maar ik kon ze aan niemand stellen. Mijn moeder wist niets over menstruatie, behalve dat het vies en schaamtevol was en dat ik er niet over moest praten. Ik vroeg het aan vriendinnen en iedereen gebruikte eufemismen. Toen ik uiteindelijk de moed had verzameld om naar de dokter te gaan en mijn zware menstruatie te bespreken, werd me verteld dat ik lever moest eten. 
(Gelach) 
Toen ik naar de drogist ging om mijn menstruatieproducten te kopen, een pak van 48 supermaxi maandverband, toen elk maandverband nog zo groot was als een tissuedoos. 
(Gelach) 
Jullie weten wat ik bedoel. Absorptietechnologie heeft zich sneller ontwikkeld dan je denkt. 
(Gelach) 
Ik moest mijn menstruatieproducten kopen in het gangpad voor vrouwelijke hygiëne. En ik weet nog dat ik dacht: waarom koop ik geen toiletpapier in het pad voor anale hygiëne? 
(Gelach) 
Wat is daarmee aan de hand? Waarom kunnen we niet over menstruatie praten? Het gaan niet over het bloed, zoals Freud je zou vertellen, want als dat wel zo was, zou er een Keel-, Neus- en Oorarts op deze plek staan die zou vertellen over de taboes over bloedneuzen, toch? Het gaat niet eens over de menstruatie, want als dat zo was, zouden we na afloop van onze schaamtevolle menstruaties, in de menopauze worden verheven tot een hogere sociale status. 
(Gelach) 
(Applaus) 
Een patriarchale gemeenschap heeft baat bij het onderdrukken van vrouwen en op verschillende momenten worden verschillende dingen gebruikt. Menstruatie wordt gebruikt tijdens wat wij in de gezondheidszorg de vruchtbare jaren noemen. Het gebeurt al sinds  zo'n beetje het begin der tijden. Veel culturen dachten dat vrouwen de oogst konden bederven, of melk, of bloemen konden verwelken. En toen religie ontstond, maakten zuiverheidsmythen dat alleen maar erger. En de gezondheidszorg hielp niet mee. In de jaren 20 en 30 was er het idee dat vrouwen een zogenaamd menogif ontwikkelden. We konden bloemen verwelken door er langs te lopen. 
(Gelach) 
Dat is wat er gebeurt zonder diversiteit. Omdat er geen vrouw was die haar hand opstak en zei: "Dat is eigenlijk niet wat er gebeurt." Wanneer je niet kunt praten over wat er met je lichaam gebeurt, hoe doorbreek je dan deze mythen? Want je hoeft niet eens een arts te zijn om te zeggen dat menstruatie niet giftig is. Als dat wel zo was, waarom zou een embryo zich nestelen in giftige troep? Als we allemaal dit geheime menogif hadden, konden we oogsten vernietigen en melk bederven. 
(Gelach) 
Waarom hadden we onze X-Womenkrachten niet gebruikt om eerder te mogen stemmen? 
(Gelach) 
(Applaus) 
Zelfs nu, als ik over menstruatiediarree tweet -- wie doet dat niet? -- 
(Gelach) 
dan vertel ik dat 28 procent van de vrouwen er last van hebben. En elke keer benadert iemand me en zegt: "Ik dacht dat ik de enige was." Zo effectief is die cultuur van schaamte, dat vrouwen niet eens hun ervaringen kunnen delen. 
Dus begon ik te denken: wat als iedereen net zoveel van menstruatie wist als een gynaecoloog? Zou dat niet fantastisch zijn? Dan zouden jullie weten wat ik weet. Bijvoorbeeld dat menstruatie een uniek fenomeen onder zoogdieren is. De meeste zoogdieren hebben estrus. Mensen, sommige primaten, sommige vleermuizen, de springspitsmuis en de stekelmuis menstrueren. Tijdens menstruatie activeren de hersenen de eierstokken om een ei te gaan produceren. Er komt oestrogeen vrij en het slijmvlies van de baarmoeder wordt versterkt, cel voor cel, als bakstenen. Wat gebeurt er als je een muur te hoog maakt zonder cement? Dat is instabiel. 
Wat gebeurt er als je ovuleert? Er komt een hormoon genaamd progesteron vrij, dat progestageen is; het bereidt de baarmoeder voor. Het werkt als cement en houdt de bakstenen bij elkaar. Het zorg ook voor veranderingen om het slijmvlies gastvrijer te maken voor innesteling. Als er geen zwangerschap is (Zoef) komt het slijmvlies eruit. Er komt bloed uit de bloedvaten en dat is de menstruatie. Ik heb dit punt altijd heel interessant gevonden. Want bij estrus komt het signaal om het slijmvlies van de baarmoeder voor te bereiden juist vanuit de embryo. Maar bij menstruatie komt die keuze uit de eileider. Het is alsof de keuze in ons voortplantingskanaal geprogrammeerd is. 
(Gejuich en applaus) 
Oké, nu weten we waarom het bloed er is. En het is een behoorlijke hoeveelheid. Het is 30 tot 90 milliliter bloed, dat is twee tot zes eetlepels en het kan meer zijn en ik weet dat het heel vaak meer lijkt. Ik weet het. Waarom hebben we zoveel bloed? En waarom blijft het niet gewoon daar tot aan de volgende cyclus? Je bent niet zwanger, waarom kan het niet daar blijven? Stel je voor dat het elke maand dikker en dikker werd. Stel je voor wat voor tsunamimenstruatie dat zou zijn. 
(Gelach) 
Het is teveel om opnieuw te absorberen. Het is teveel omdat we een dik baarmoederslijmvlies nodig hebben vanwege een zeer specifieke reden. Zwangerschap eist een  significante tol van onze lichamen. Er is moedersterfte, er is de tol van borstvoeding en er is de tol van het opvoeden van een kind tot het onafhankelijk is. En evolutie -- 
(Gelach) 
Dat duurt langer voor sommigen van ons. 
(Gelach) 
Maar evolutie weet van de risico-winstverhouding. En evolutie wil de kans op een positieve uitkomst maximaliseren. Hoe maximaliseer je de kans op een positieve uitkomst? Je probeert embryo's van hoge kwaliteit te krijgen. Hoe krijg je de hoogste kwaliteit embryo's? Je laat ze ervoor werken. Je geeft ze een hindernisbaan. Gedurende de millennia waarin wij geëvolueerd zijn is het een soort wapenwedloop in de baarmoeder geweest. Het slijmvlies werd dikker en dikker en de embryo werd meer ingrijpend tot aan een wapenstilstand met het baarmoederslijmvlies dat we hebben. 
We hebben dit dik baarmoederslijmvlies en dat gaat eruit komen. Hoe stop je het bloeden? Je stopt een bloedneus door erin te knijpen. Als je in je been snijdt, oefen je er druk op uit. We stoppen bloeden met druk. Wanneer we menstrueren maakt het baarmoederslijmvlies stoffen aan die omgezet worden in chemische stoffen genaamd prostaglandinen en andere ontstekingsbemiddelaars. Zij zorgen dat de baarmoeder verkrampt, zij zorgen dat het in de bloedvaten knijpt om het bloeden te stoppen. Ze kunnen bloedtoevoer naar de baarmoeder veranderen en ook ontsteking veroorzaken,  wat de pijn verergert. 
Je vraagt je af hoeveel druk er gegenereerd wordt. Uit onderzoeken waarbij geweldige vrouwen vrijwillig drukkatheters lieten plaatsen in hun baarmoeders die ze tijdens de hele menstruele cyclus dragen -- God zegene hen, want zonder hen zouden we deze kennis niet hebben en het is erg belangrijke kennis, omdat de druk die gegenereerd wordt in de baarmoeder gedurende de menstruatie 120 millimeter kwik is. Wat is dat? vraag je je af. Dat is de hoeveelheid druk die gegenereerd wordt tijdens de tweede fase van een bevalling als je perst. 
(Publiek zucht) 
Precies. Voor degenen die geen bevalling zonder medicatie hebben gehad, dat is hoe het voelt als de bloeddrukband niet zo strak zit als in het begin, maar nog steeds aardig strak en je wilt dat het ophoudt. Dat maakt het wel anders, toch? Als je nadenkt over de menstruatiepijn, zouden we iemand die een schooldag moet missen omdat ze in die fase van een bevalling moet persen niet zwak noemen. We zouden zeggen: "Mijn God, je bent zo ver gekomen", toch? 
(Gelach) 
We zouden geen pijnbestrijding weigeren aan mensen die gangbare bevallingspijn hebben, toch? We moeten deze pijn 'gangbaar' noemen in plaats van 'normaal', omdat we het makkelijker kunnen negeren als we 'normaal' zeggen, in tegenstelling tot het 'gangbaar' noemen en het aanpakken. 
Er zijn manieren om menstruatiepijn aan te pakken. Een manier is met een TENS-apparaat, dat je onder je kleren kan dragen en dat een elektrische impuls stuurt naar de zenuwen en spieren. Niemand weet echt hoe het werkt, maar we denken dat het de poorttheorie van pijn is, namelijk tegenirritatie. Het is dezelfde reden waarom je over een plek wrijft als het pijn doet. Vibratie reist sneller naar je hersenen dan pijn. 
Er is ook medicatie genaamd niet-steroïde anti-inflammatoire medicatie. Deze blokkeren het vrijkomen van prostaglandinen. Ze kunnen menstruatiepijn verminderen bij 80 procent van de vrouwen. Ze verminderen ook de hoeveelheid bloed met 30 tot 40 procent en kunnen helpen bij menstruatiediarree. Er is ook hormonale anticonceptie die ons een dunner baarmoederslijmvlies geeft, waardoor minder prostaglandinen worden aangemaakt en met minder bloed is er minder aanleiding tot kramp. 
Als deze behandelingen jou teleurstellen -- die woordkeuze is belangrijk om te gebruiken, omdat wij nooit onze behandeling teleurstellen, de behandeling stelt ons teleur. Als die behandeling je teleurstelt, kan je bij de mensen horen die resistent zijn voor niet-steroïde anti-inflammatoire medicijnen. We begrijpen het niet goed, maar er zijn complexe mechanismen waardoor deze medicatie gewoon niet werkt voor sommige vrouwen. Het is ook mogelijk dat je een andere reden hebt voor pijnlijke menstruatie. Je kan een ziekte genaamd endometriose hebben, waardoor het baarmoederslijmvlies in de bekkenholte groeit waar het ontsteking en littekenweefsel en verklevingen veroorzaakt. Er kunnen andere mechanismen zijn die we nog niet begrijpen, omdat het een mogelijkheid is dat de pijngrens kan verschillen door zeer complexe biologische mechanismen. We gaan daar alleen maar achter komen door erover te praten. 
Het zou geen feministische daad moeten zijn om te weten hoe je lichaam werkt. Het zou geen -- 
(Applaus) 
Het zou geen feministische daad moeten zijn om hulp te vragen als je lijdt. Het tijdperk van taboe over menstruatie is voorbij. 
(Gejuich en applaus) 
De enige vloek hier is het vermogen om de helft van de bevolking te overtuigen dat het biologische apparaat dat de soort in stand houdt, dat alles geeft dat we hebben, niet op een of andere manier vies of giftig is. Ik accepteer dat niet. 
(Applaus) 
De manier om deze vloek te verbreken? Dat is kennis. 
Dank jullie wel. 
(Gejuich en applaus) 
