È un grandissimo onore essere qui. In questa settimana ho incontrato tante persone meravigliose. Una delle cose sulle quali riflettere è che alla fine di questa settimana, molti di noi faranno le valigie e se ne andranno a casa. 
Andare a casa è un lusso che non tutti possono permettersi. La prima cosa che può venire in mente adesso, è la situazione in Ucraina. Più di quattro milioni di persone sono fuggite non solo dal loro paese, ma anche dalle loro case in sei settimane. È solo una delle migrazioni di massa che stanno avvenendo adesso. Potranno non fare più notizia, ma la gente ancora cerca di fuggire dalla Siria, dall’Afghanistan, dall’Eritrea, e la lista continua. 
La gente è costretta a lasciare la propria casa, per varie ragioni. La guerra, sì, certo, ma anche a causa della violenza di genere, della persecuzione politica e molte altre a causa  del cambiamento climatico, che si stima porterà alla migrazione di 150 milioni di persone tra pochi anni. 
Se le migrazioni umane sono inevitabili e aumentano, cosa, come comunità globale, facciamo per risolvere il problema? Generalmente, le persone che cercano rifugio in un paese che non è il loro, rimangono incastrate in situazioni pericolose per decenni, cercando di navigare nel mare di una burocrazia soffocante impiegata dai diversi paesi per decidere chi viene ricollocato e dove. Le Nazioni Unite vengono coinvolte, ogni Paese ha le proprie leggi sull’immigrazione e restrizioni. Sono richiesti numerosi colloqui e onerose istanze di documentazione. Per non parlare della difficoltà nel condurre l’intera famiglia in questo processo in cui si è separati, traumatizzati e si hanno poche risorse a disposizione. 
Ma ecco la buona notizia. Non deve andare così. Perché ciò che sta ostacolando le persone può essere utilizzato per aiutarle a raggiungere un rifugio: la legge. La chiave è dare nozioni giuridiche a coloro che più ne hanno bisogno, e dare loro la possibilità di usare la legge per aprire la strada verso un luogo sicuro per loro e per la loro famiglia. Sebbene vi sia tutta un’industria costruita sugli aiuti umanitari e sul rispondere a diverse crisi, generalmente quegli aiuti non includono l’assistenza legale. Molti ingaggiano un trafficante per attraversare mari o deserti perché nemmeno sanno di essere idonei a seguire un percorso legale. Altri forse sanno di essere idonei, ma non sanno districarsi nei colloqui e nella burocrazia. Ecco perché molte persone rimangono incastrati in campi profughi per decenni. Sono in un limbo legale. 
In questa situazione, l’accesso a informazioni e assistenza legali, è essenziale quanto l’accesso al cibo, ai vestiti e a un rifugio. Ed è qui che noi dell’International Refugee Assistance Project, o IRAP, interveniamo. Innanzitutto, IRAP utilizza la tecnologia, in una piattaforma digitale per rendere le leggi  e i processi più accessibili. Permettiamo ai rifugiati di accedere in mondo tempestivo, accurato e culturalmente rilevante alle nozioni sui loro diritti e opzioni legali. IRAP inoltre fornisce assistenza legale immediata, sia sul campo che da remoto, in collaborazione con un’efficiente rete di enti in prima linea nell’assistenza  a rifugiati, legali in gratuito patrocinio e altri sostenitori. Infine, procedendo fianco a fianco dei nostri clienti in tutti i passaggi di questi processi, possiamo identificare i problemi sistematici risolvibili grazie alla legge e infine far sì che si cambi in meglio. Sono questi singoli casi che creano l’opportunità per una più ampia e sistematica riforma. 
Ecco un caso esemplare per farvi capire ciò che intendo. Aaron e Miriam. Non sono i loro veri nomi. Li cambieremo per motivi di sicurezza e capirete il perché tra un secondo. Aaron e Miriam sono fratello e sorella. Sono stati separati dalla madre quando sono stati costretti a fuggire dalla loro casa in Eritrea quando erano piccoli. Questi bambini sono finiti in un campo profughi in Sudan, mentre la madre in Germania. E nel sistema disfunzionale di ricollocazione dei rifugiati, questo tipo di separazione familiare avviene in continuazione. Generalmente potrebbe succedere o che i bambini passino decenni incastrati nel campo profughi o che la madre debba ingaggiare un trafficante che li guidi in un pericoloso viaggio nel Mediterraneo solo per poterli riabbracciare. Queste sono entrambe opzioni terribili. Ma fortunatamente per Aaron e Miriam, alcuni membri dello staff IRAP sono stati addestrati per individuare possibili casi di riunificazione familiare, che è un tipo di percorso di ricollocazione. Dunque abbiamo fatto richiesta in Germania. E fin qui tutto bene. Finché il governo tedesco ha respinto la richiesta perché Aaron e Miriam non avevano il passaporto, che non potevano ottenere in quanto il governo eritreo li riteneva traditori per essere fuggiti. Rivolgendosi all’ambasciata, avrebbero messo la loro vita ancora più in pericolo. IRAP ha segnalato ciò come un ostacolo ingiusto e sistematico, ha dibattuto il caso in una corte tedesca per conto della famiglia e ha vinto. 
(Applausi) 
Sono felice di comunicarvi che Aaron e Miriam si sono ricongiunti alla madre in Germania nel giugno 2021. 
(Applausi) 
Questa è una storia a lieto fine di riunificazione familiare che il sostegno legale ha reso possibile. Ma c’è qualcos’altro in ballo, qui, che vorrei che notaste. Riguarda una delle mie parole preferite della lingua inglese: precedente. Sì, sono una nerd della legge. Questa è la mia parola preferita, precedente. Portando il caso davanti alla corte, IRAP ha stabilito un precedente per agevolare la richiesta di passaporti, non solo per per Aaron e Miriam, ma per migliaia di altri bambini rifugiati in situazioni simili. Quando il servizio legale procede fianco a fianco con i loro clienti in ogni passaggio dei processi di immigrazione, possiamo individuare gli ostacoli che impediscono alle persone di raggiungere un luogo sicuro. Fatelo abbastanza spesso, e comincerete ad vedere  degli schemi negli ostacoli. Quando troviamo uno schema, possiamo attivarci per cambiare la legge soggiacente che è di ostacolo in primo luogo. Sono gli schemi che ci permettono di aprire dei percorsi per la ricollocazione su larga scala. 
Tutto ciò è stato provato in Afghanistan. Negli ultimi 20 anni, migliaia di afghani hanno svolto  lavori essenziali e salvavita per conto del governo americano. Sono interpreti, camionisti e tecnici del computer. E a causa della loro affiliazione con gli USA, i talebani hanno impiegato 20 anni nel tentativo di rintracciarli e ucciderli. Quindi nel 2009 il Congresso, in risposta a questa concreta minaccia, ha creato uno speciale programma di visto per gli alleati afghani degli USA. Lo scopo del visto era di provvedere alla rapida ricollocazione negli USA di coloro le cui vite erano in pericolo imminente. Ma noi dell’IRAP sapevamo che questo programma fosse fallato. Lo sapevamo perché stavamo aiutando più di mille afghani a ottenere il visto e notammo uno schema. Ci volevano in media più di quattro anni affinché il governo americano rilasciasse questi visti “urgenti”. Dunque i nostri alleati e le loro famiglie potevano essere uccisi dai Talebani perché gli USA non potevano timbrare i passaporti così velocemente. Di conseguenza, abbiamo studiato tutti questi casi, abbiamo intrapreso un’azione collettiva e nel 2020 abbiamo vinto. 
(Applausi) 
La corte ordinò al governo americano di procedere con le richieste in arretrato in maniera tempestiva, trattando i casi dei nostri clienti con l’urgenza che la situazione richiedeva. 
Ora, come saprete bene, la ritirata degli USA dall’Afghanistan ha creato del trambusto. Ma il nostro modello ci ha permesso di continuare a utilizzare la tecnologia per fornire informazioni legali essenziali ai nostri alleati che ancora non sono potuti fuggire. Rimaniamo in tribunale e nella sala del Congresso, richiedendo la loro urgente  evacuazione e protezione. E continueremo a cercare ostacoli da abbattere e a usare la legge per sostenere i rifugiati, come abbiamo sempre fatto, perché questo è il modo migliore per dare a queste persone una sicurezza duratura. 
(Applausi) 
L’ultima cosa che voglio dire è questa. Quando ci si rende conto che le migrazioni umane sono inevitabili, i Paesi hanno due opzioni. Possono costruire muri e prigioni e separare i bambini dai loro genitori, oppure creare dei sistemi legali giusti e trasparenti che facilitino migrazioni e ricollocazioni sicure e organizzate. Sistemi legali funzionali e basati  sui diritti, aiutano chiunque. Ma sfortunatamente, alcuni credono che sia più vantaggioso demonizzare i migranti e fare politica sulle crisi dei migranti che non fare dei piani seri per risolvere le migrazioni mondiali in modo sicuro, ordinato e dignitoso. Grazie a questo lavoro, ho incontrato persone che incarnano i tratti che noi lodiamo in imprenditori e guide spirituali. Ci vuole tenacia, creatività e coraggio per guidare te e la tua famiglia verso un nuovo Paese per iniziare un nuova vita daccapo. A mio avviso, i Paesi  dovrebbero competere per i rifugiati. Ma alla fine, ognuno dovrebbe avere un posto sicuro da chiamare casa e un modo sicuro per raggiungerlo. Auguro a tutti voi un rientro sicuro a casa. Grazie. 
(Applausi e acclamazioni) 
