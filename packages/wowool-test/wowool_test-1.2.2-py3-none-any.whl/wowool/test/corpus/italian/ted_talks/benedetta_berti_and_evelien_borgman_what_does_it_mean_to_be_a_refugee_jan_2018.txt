In tutto il mondo ci sono circa 60 milioni di persone che sono state costrette a lasciare le loro case per fuggire da guerra,  violenza e persecuzione. La maggioranza di loro sono diventati sfollati interni, significa che sono fuggiti dalle loro case, ma sono ancora nei loro paesi. Altri hanno attraversato una frontiera e cercato rifugio fuori dal loro paese. Comunemente  ci si riferisce a loro come rifugiati. Ma cosa significa  esattamente questo termine? Il mondo conosce i rifugiati da millenni, ma la definizione moderna fu stilata  nella Convenzione dell'ONU del 1951 relativa allo stato di rifugiati causato dalle persecuzioni di massa ed evacuazioni della seconda guerra mondiale. Si definisce rifugiato una persona che  è fuori dal paese di cui ha nazionalità ed è incapace di tornare al paese di provenienza per il fondato timore  di essere perseguitato. La persecuzione può essere dovuta  alla loro razza, religione, nazionalità appartenenza a un particolare  gruppo sociale o opinione politica, ed è spesso legata a guerra e violenza. Oggi, all'incirca metà  dei rifugiati nel mondo sono bambini, alcuni non accompagnati da un adulto, una situazione che li rende molto vulnerabili per il lavoro minorile o lo sfruttamento sessuale. La storia di ogni rifugiato è diversa, e molti devono intraprendere  viaggi pericolosi dall'esito incerto. Ma prima di parlare  di cosa implica il loro viaggio, chiariamo una cosa. C'è molta confusione  sulla differenza che c'è tra i termini "migrante" e "rifugiato". "Migrante" si riferisce  a una persona che lascia il suo paese per ragioni non legate alla persecuzione, come la ricerca  di migliori opportunità economiche o la fuga da aree colpite da siccità in cerca di condizioni migliori. Ci sono molte persone nel mondo  che sono state sfollate a causa di disastri naturali, scarsità di cibo e altre avversità, ma la legge internazionale, a torto o a ragione, riconosce come rifugiati solamente  chi fugge da conflitti e violenze. Cosa succede quando qualcuno  fugge dal proprio paese? I viaggi di gran parte dei rifugiati  sono lunghi e rischiosi con un accesso limitato  a un riparo, all'acqua o al cibo. Dato che la partenza può essere improvvisa e inaspettata, si può dover lasciare i propri averi, e la gente che scappa da un conflitto spesso non ha i documenti necessari, come il visto per salire su un aereo  ed entrare legalmente in un paese. Inoltre, fattori finanziari e politici  possono impedire loro di viaggiare su percorsi ordinari. Questo significa che di solito possono viaggiare solo via terra o via mare, e potrebbero dover affidare le loro vite a trafficanti che li aiutino  ad attraversare le frontiere. Mentre alcuni cercano la salvezza  con le loro famiglie, altri cercano un passaggio da soli lasciando indietro i loro cari nella speranza di riunirsi in futuro. Questa separazione può essere traumatica e insopportabilmente lunga. Mentre più di metà dei rifugiati  del mondo sono nelle città, alle volte la prima tappa per chi fugge  da un conflitto è un campo per rifugiati, spesso gestito dall'agenzia delle Nazioni  Unite per i rifugiati o da governi locali. I campi per rifugiati  dovrebbero essere strutture temporanee che offrono rifugio a breve termine  fino a che la gente può tornare a casa, o essere integrata nel paese ospitante o trasferita in un altro paese. Ma il trasferimento o l'integrazione  a lungo termine sono spesso limitati. Per questo molti rifugiati non possono  che rimanere nei campi per anni e alle volte per decenni. Arrivato in un nuovo paese, il primo passo da fare legalmente è chiedere asilo. A questo punto, si diventa  un richiedente asilo e si è ufficialmente riconosciuti come  rifugiati solo se la domanda è accettata. Mentre in generale tutti i paesi  concordano sulla definizione di rifugiato, ogni paese ospitante deve esaminare tutte le richieste di asilo e decidere se le domande  danno diritto allo stato di rifugiato. Le linee guida dei vari paesi possono differire in modo sostanziale. I paesi ospitanti hanno diversi doveri nei riguardi di chi  ha riconosciuto come rifugiato, come garantire un trattamento  minimo standard e la non discriminazione. Il più basilare degli obblighi  verso i rifugiati è il non respingimento, un principio che vieta a una nazione  di mandare un individuo in un paese dove la sua vita  e la sua libertà sono in pericolo. In realtà, comunque,  i rifugiati sono spesso le vittime di un trattamento incoerente e discriminatorio. Sono sempre più obbligati  a ricostruire le loro vite confrontandosi con xenofobia e razzismo. Troppo spesso non è permesso loro  di entrare nel mondo del lavoro e sono completamente dipendenti  dagli aiuti umanitari. Inoltre, troppi bambini rifugiati non vanno a scuola data la mancanza di fondi  per i programmi per l'educazione. Se si risale nella storia  della propria famiglia, è probabile che si scopra  che a un certo punto i nostri antenati  furono costretti a fuggire da casa, per scappare da una guerra o una discriminazione o persecuzione. Faremmo bene  a ricordarci delle loro storie quando sentiamo parlare  di rifugiati attualmente sfollati, in cerca di una nuova casa. 
