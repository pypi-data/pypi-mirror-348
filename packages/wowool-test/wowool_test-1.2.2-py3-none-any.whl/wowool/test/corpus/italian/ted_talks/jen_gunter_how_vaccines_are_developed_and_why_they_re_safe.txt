Per chi vuole avere un figlio, i messaggi ingannevoli sulla fertilità possono risultare molto influenti. Dunque, voglio dirvi sin da subito che il vaccino anti COVID-19 non ha effetti negativi sulla fertilità. 
[Body Stuff con Dr. Jen Gunter] 
I dati sono chiari. Il vaccino anti COVID-19 salva la vita, soprattutto alle donne in attesa e ai loro bambini. Ma la confusione della pandemia ha reso molto più difficile fugare la disinformazione che circonda il vaccino anti COVID-19. 
Voglio affrontare alcuni di questi problemi spiegando, innanzitutto, come si crea un vaccino, per mostrare che ogni fase della creazione di un vaccino viene esaminata attentamente per la sicurezza. 
Una delle prime fasi dello sviluppo di un vaccino 
consiste nella ricerca esplorativa. Nel caso del coronavirus che causa la COVID-19, i ricercatori avevano già molte conoscenze e  informazioni su cui lavorare. Gli scienziati sapevano già molto sugli altri coronavirus e grazie alla condivisione delle informazioni, sono riusciti a scaricare il codice genetico del virus da un sito web. Inoltre, hanno potuto avvalersi dei progressi compiuti nella tecnologia del vaccino a mRNA, di cui forse sapete. 
Sebbene i vaccini a mRNA siano nuovi al grande pubblico, i ricercatori studiano e lavorano con questi vaccini da decenni. Voglio sottolineare questo punto. Si è temuto che il vaccino fosse stato fatto troppo in fretta. Sebbene il vaccino anti COVID-19 sia stato sviluppato rapidamente, la sua creazione si basa su decenni di ricerca. 
Una volta conclusa la fase esplorativa, i ricercatori passano alla fase preclinica, dove si effettuano i test in vitro o sugli animali. Lo scopo dei test è stabilire l’efficacia del vaccino sul patogeno -- in questo caso, il virus che causa la COVID-19 -- e, inoltre, verificare la sicurezza del vaccino. È a questo punto che i ricercatori fanno i test tossicologici, usando dosi ben maggiori  di quelle che si userebbero nell’uomo, per accertarne la sicurezza. Con i test sugli animali, si può vedere se i vaccini hanno un impatto su alcune funzioni, ad esempio sul sistema riproduttivo. Vi sorprenderà sapere che la segnalazione chimica che avviene nell’utero di un topo è molto simile a quella dell’utero negli esseri umani. Ecco la cosa importante: i ricercatori persistono nella fase dei test preclinici fino a quando non dimostrano che il vaccino non è pericoloso. Questo è un procedimento rigoroso che passa per l’approvazione della FDA. 
Dopo l’approvazione della FDA, segue la fase dello sviluppo clinico, o dei test clinici, sugli esseri umani, procedimento che si sviluppa in tre fasi. La fase 1 comincia con un piccolo gruppo di persone, solitamente meno di 100 adulti sani. Nella fase 3, i ricercatori lavorano con migliaia o perfino decine di migliaia di persone. A causa dell’urgenza della COVID-19, i ricercatori hanno guadagnato tempo sovrapponendo queste fasi, utilizzando i primi dati di ogni fase per progettare la successiva. In altre parole, nessuna fase è stata saltata. Ora, è vero che gli studi clinici per i vaccini anti COVID-19 non includevano le donne incinte, e ciò non è inusuale. Le donne in gravidanza fanno parte di quelle classi protette che solitamente non vengono incluse nei test per nuovi vaccini o farmaci. Comprendo appieno le preoccupazioni a riguardo, ma ricordate: gli studi sugli animali sono una garanzia per la sicurezza dei vaccini. I dati preclinici per il vaccino anti COVID-19 a mRNA non hanno mostrato negli animali alcun impatto sulla fertilità da portare i ricercatori a sospettare di eventuali problemi negli esseri umani. 
Anche quando il vaccino viene approvato dalla FDA e reso disponibile al pubblico, c’è ancora del lavoro da fare. Questo viene definito studio di fase 4, dove i ricercatori e gli enti regolatori verificano la risposta al vaccino a lungo termine sulla popolazione, monitorando gli effetti collaterali, raccogliendo e analizzando i dati da una popolazione molto più ampia. E ora abbiamo ancora più dati che ci rassicurano sulla fertilità. 
Dopo l’immissione sul mercato del vaccino anti COVID-19, ci sono state segnalazioni online di donne che presentavano mestruazioni irregolari o cambiamenti nel ciclo mestruale. Ciò, giustamente, ha creato nervosismo sui potenziali effetti sulla fertilità o sugli effetti sconosciuti del vaccino. Non avevamo alcun dato dagli studi clinici riguardo irregolarità del ciclo mestruale, il che è un problema. Ma, data l’urgenza di raccogliere i dati, ciò sarebbe stato difficile da rilevare, perché si sarebbe dovuto monitorare il ciclo prima del vaccino. Le differenze che le donne notano nei loro cicli sono fondate, e fa paura e crea dubbi notare un cambiamento nel nostro corpo. E poiché l’endometrio, il rivestimento dell’utero che viene espulso durante il ciclo, fa parte del sistema immunitario, è teoricamente possibile che un vaccino possa avere un effetto temporaneo, nello stesso modo in cui può causare un gonfiore temporaneo dei linfonodi o una febbre temporanea. I ricercatori hanno risposto alle preoccupazioni sollevate online esaminando i dati di quasi 4.000 persone che monitoravano il loro ciclo attraverso un’app. Hanno comparato i dati del gruppo dei vaccinati con quelli di chi non era stato vaccinato. In media, il ciclo mestruale dei vaccinati variava in durata di meno di un giorno, fatto interessante ma non clinicamente significativo, dato che un normale ciclo mestruale varia fino a sette giorni a ogni ciclo. Gli unici con più probabilità di mostrare una differenza significativa nel ciclo mestruale erano coloro che avevano ricevuto due dosi di vaccino in un unico ciclo. Anche allora, i sintomi osservati erano temporanei. Il ciclo è tornato nella norma entro i tre cicli successivi. 
Abbiamo continuato a raccogliere dati. Oggi, conosciamo l’importanza del vaccino per le donne in gravidanza, dato che il rischio di mortalità in gravidanza con COVID-19 è dell′1,6%, 22 volte superiore al rischio di mortalità nelle donne in gravidanza senza COVID. Le madri non vaccinate e le donne incinte che contraggono la COVID-19 hanno una probabilità più elevata di essere ricoverate in terapia intensiva. Inoltre, i dati mostrano che i bambini nati da donne vaccinate in gravidanza hanno gli anticorpi che li proteggono dalla COVID-19. 
Se il vostro obiettivo è avere una gravidanza sana, uno dei migliori modi per ottenerla è vaccinarsi. E possiamo esser certi che i vaccini anti COVID-19 siano stati testati rigorosamente e verrano monitorati scrupolosamente. 
