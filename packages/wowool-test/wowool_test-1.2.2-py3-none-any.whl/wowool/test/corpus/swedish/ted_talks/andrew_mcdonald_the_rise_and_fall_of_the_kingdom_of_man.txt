På en liten ö belägen mitt i irländska sjön, dominerar fästningar  den karga kustlinjen. På denna oväntade plats  föddes ett medeltida välde som varade i 200 år, styrt av en dynasti sjökonungar. Den förste av dessa konungar var Godred Crovan, en ökänd krigsherre med irländska härskare och vikingahövdingar som förfäder. 
Med början år 1079  konsoliderade Godfred makten över Isle of Man och Hebriderna, en ögrupp belägen  utmed Skottlands västra kust. Han tog kontroll över viktiga farleder mellan Brittiska öarna, Skandinavien och Nordatlanten. 
En orolig tid följde efter Godfreds död, kännetecknad av norska och irländska invasioner, och av intensiva maktkamper mellan prinsar. Men hans ättlingar höll fast vid makten, genom att bygga fästningar vid kusterna, trafikera sjövägarna, slänga sig in i storslagna strider och genom att cementera kontrollen över ett imponerande maritimt kungadöme. Befolkningen i detta kungarike hade både galliskt och nordiskt ursprung, och många kunde förmodligen tala båda språken. Invånare på Isle of Man  kallades “Manxfolket”, och de på Hebriderna kallades “Öbor” eller “Öfolket”. Medan det förblir okänt hur många de var, vet vi dock att denna mindre grupp  hade ett avsevärt inflytande i regionen. 
Högt placerade på klippor,  med vidsträckt utsikt och trygga hamnar, stod fästningar som hjälpte kungarna kontollera frakt, handel och råvaror. Riket hade stora örlogsflottor med vikingaskepp av typen långskepp, som man använde till handel och plundring både till land och havs. Denna tapperhet ledde till att många härskare i trakten bad dem om hjälp. Båda bröderna Rognvald och Olaf löste sina grannars maritima utmaningar: Kung Rognvald bidrog med militär hjälp  till den skotska kungen, och kung Olafs styrkor användes  för kustbevakning på förfrågan av Englands kung Henry III, för en rejäl summa pengar. 
Sjökonungarna rök även ihop  med sina mäktiga grannar, men deras hätskaste rival var en annan ätt inom den egna ögruppen: en ätt av härskare i Hebriderna. På 1150-talet besegrade Somerled - en hövding ur denna ätt - sin svåger, kungen av Manx, i ett sjöslag, och bildade det rivaliserande Kungariket Mann och Öarna, vilket splittrade det gamla riket. 
Detta var början på en hundraårig kamp  mellan Somerleds släkt – som härskade i södra och mellersta Hebriderna – och Manx-kungarna, som styrde över Isle of Man och norra Hebriderna, över kontrollen av sjövägarna. Släktfejder kulminerade ofta i bittra inbördeskrig. År 1223 skickade kung Rognvald ett brev till sin son, i vilket han befallde honom att ta livet av sin farbror Olaf. När Olaf fick nys om planen överföll han brorsonen, som lämnades blind och lemlästad. Flera år senare, efter Ragnvolds död, insåg man att brevet med morduppdraget kunde ha varit förfalskat. 
Manx-kungarna försökte reda ut konflikter vid Tynwald, ett parlament som hölls utomhus runt en hög där församlingar fattade beslut rörande rättvisa och andra ärenden. Liknande platser användes ofta under vikingatiden för att medla i allt från lokal osämja till affärer som berörde kungar. Dessa möten gick inte alltid lugnt till – våldsamheter bröt ibland ut – och år 1237 blev två  rivaliserande fraktioner så osams att det ledde till upplösningen av parlamentet i Tynwald. Högen vid Tynwald, med sina fyra nivåer,  finns kvar än idag, och nutidens styre i Manx håller fortfarande årliga möten där. 
År 1248 omkom kung Harald of Man i ett skeppsbrott och efterträddes av sin bror. Efter bara några få veckor vid makten,  mördades den nye kungen av en myterist. Hans bror Magnus dog år 1265 på slottet Rushen - utan arvingar. Enligt en skrivare markerade hans död dagen då “kungar slutade regera i Man”. Skottland annexerade Man och öarna följande år, 1266. 
Vi känner till sjökonungarnas bedrifter främst genom en krönika författad av kristna skrivare bosatta på Isle of Man, och genom hyllningsdikter som skrevs för att fira kungarnas segrar. Trots att sjökonungarna idag är borta sedan länge, förblir deras närvaro  inristad i landskapet. 
