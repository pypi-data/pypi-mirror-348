Sömnen är så viktig. Den är livsviktig för oss. Och när vi inte kan sova, är vi desperata att få hjälp. 
[Body Stuff with Dr. Jen Gunter] 
På senare tid verkar vår sömnfascination ha blivit mer pressande. Gör en snabb internetsökning efter sömn och du kommer att hitta en massa artiklar om hur du gör din sömn perfekt. Nya prylar, snygga väckarklockor, undvik blått ljus. Det finns massor av tjänster, produkter och frågespalter som säger att vi sover fel. Inte tillräckligt, ingen kvalitetssömn, fel position. Än värre kan du hitta skrämmande budskap som påstår att om du inte sover rätt kommer ditt liv att bli kortare och du kommer att få alla möjliga sjukdomar. 
Ett av de största bekymren vi har med vår sömn är att vi inte får tillräckligt och att allt under sju timmar per natt betyder att vi är dömda till dålig hälsa, allt från högt blodtryck till Alzheimers sjukdom. Men det finns två brister med den här sortens budskap. Den första bristen är att det inte är helt korrekt. Sju till åtta timmars sömn rekommenderas för vuxna, men det är bara ett genomsnitt. Och då budskap måste förenklas vid hälsokommunikation med allmänheten, går ibland viktiga nyanser förlorade. Så ja, det är sant att otillräcklig sömn på lång sikt förknippas med hälsoproblem som hjärt-kärlsjukdom, diabetes och depression. Men att stirra sig blind på sju till åtta timmar är att bortse från det sömnspann som olika människor behöver. Varaktigheten av en god natts sömn kan skilja sig åt mellan människor. En del vuxna behöver åtta timmar, medan andra klarar sig fint på sex timmar. 
Den andra bristen med denna sorts domedagsbudskap är att det kan vara kontraproduktivt, särskilt för personer som har svårt att sova. År 2019, till exempel, uppskattades det att 21 procent av de vuxna i USA bar enheter för sömnspårning. Och den siffran ökar troligen. Och jag förstår det. Det är fascinerande att se hur mycket sömn du har fått varje natt och att veta vilken del av natten som spenderades i djupsömn eller i dröm. Men att ha all denna sömndata gör att vissa personer blir besatta av den, till den grad att det leder till ett tillstånd vissa kallar ortosomni: att vara upptagen med ett konstant behov av att uppnå perfekt sömn. Och detta tillstånd orsakar, ironiskt nog, fler sömnproblem. 
Ortosomni är kanske ett extremt exempel, men ångesten över att inte få nog med sömn håller vissa av oss vakna om natten. Så här säger en del experter. Sluta fixera på siffran för det kan leda till orealistiska förväntningar på sömnen. Enligt Dr. Colleen Carney, psykolog och föreståndare för sömnlabbet vid Ryerson University, är dessa de grundläggande frågorna du borde ställa dig själv: Känner jag mig någorlunda utvilad under dagen? Sover jag generellt genom hela natten utan störningar? Eller, om jag vaknar,  somnar jag lätt igen? Kan jag hålla mig vaken hela dagen utan att ofrivilligt falla i sömn? Om du svarar ja på alla tre, behöver du antagligen inte oroa dig för din sömn. Och om du kämpar med din sömn, kan du, istället för att köpa dyra blåljusfilter eller tjusiga sömnspårare, prata med en läkare för att säkerställa att det inte finns medicinska tillstånd som behöver utforskas först. Prova evidensbaserade rekommendationer presenterade av Amerikanska Akademin för Sömnmedicin. Det som är riktigt coolt är att det finns en mycket effektiv terapi som kallas kognitiv beteendeterapi  för insomni eller KBT-I. Den involverar inte några mediciner. Och den har en mycket låg felfrekvens. 
