Jag kom till USA  från Kingston, Jamaica sommaren -68. Min familj på sex personer  trängde in sig i en liten tvårumslägenhet på tredje våningen i Brooklyn, utan hiss. Det fanns många barn i kvarteret, en del pratade spanska,  andra pratade engelska. I början fick jag inte leka med dem eftersom mina föräldrar tyckte: "De är för livliga," 
(Skratt) 
så jag fick bara titta på från fönstret. En av deras favoritsysselsättningar var att åka inlines. De älskade att tjuvåka med bussarna, och släppa taget om stötfångaren när bussen kom till slutet av kvarteret framför mitt hus. En dag fanns det en ny flicka bland dem. Jag hörde de vanliga tjuten av skratt,  uppblandat med "Mira, mira! Mira, mira!" Spanska för "Titta, titta!" Gänget grabbade tag i bakänden på bussen längst upp i kvarteret, och när de rullade med, skrikande  och skrattande: "Mira, mira, mira, mira," så stannade plötsligt bussen. De rutinerade åkarna släppte snabbt taget, men den nya flickan vinglade och ramlade på trottoaren. Hon rörde sig inte. 
De vuxna rusade dit för att hjälpa henne. Bussens förare kom ut  för att se vad som hade hänt och ringde efter en ambulans. Hon blödde från huvudet. Hon öppnade inte ögonen. Vi väntade på ambulansen, och väntade, och alla undrade: "Var är ambulansen? Var är ambulansen?" Till slut kom polisen. En äldre färgad man sa:  "Det kommer ingen ambulans." Han upprepade det högt till polisen. "Ni vet att det inte  kommer någon ambulans. De skickar aldrig någon ambulans hit." Polisen tittade  på mina frusterade grannar, lyfte in flickan i polisbilen och körde iväg. 
Jag var tio år den gången. Jag visste att det inte var rätt. Jag visste att vi kunde göra något mer. Det jag kunde göra var att bli läkare. Jag blev allmänläkare och ägnade mitt yrkesliv åt de  som vi ofta kallar för opriviligierade, de sårbara, som mina första grannar i USA. 
Under min specialisttjänstgöring  i Harlem på 80-talet såg jag en chockerande ökning  av HIV hos unga män. När jag sedan flyttade till Miami märkte jag att HIV  även fanns bland kvinnor och barn och huvudsakligen  bland fattiga, färgade människor. På bara några få år blev en infektion i en specifik befolkningsgrupp en global epidemi. Jag kände återigen  att jag ville göra något mer. Lyckligtvis kunde vi med hjälp  av aktivister, förespråkare och utbildare och behandlande läkare som jag själv hitta en väg framåt. Det gjordes en stor utbildningsinsats för att stoppa spridningen av HIV och tillhandahålla rättsskydd för de smittade. Det fanns en politisk vilja för att säkerställa att så många patienter som möjligt oavsett ekonomisk situation, fick tillgång till medicin. Inom ett par årtionden  fanns det nya behandlingar som förvandlade en livshotande infektion till en kronisk sjukdom likt diabetes. Nu skymtar ett vaccin vid horisonten. 
Under de sista fem till sju åren, har jag lagt märke till en annan epidemi bland patienterna i Florida, och den ser ut ungefär så här. Anna Mae, en pensionerad kontorist som lever på sin pension i Opa-locka kommer in för att fylla på sina mediciner. Hon har vanliga kroniska åkommor som högt blodtryck, diabetes, hjärtfel och astma med kroniskt obstruktiv lungsjukdom - KOL. Anna Mae var en av  mina regelbundna patienter så jag blev förvånad att hon behövde  påfyllning av sina andningsmediciner tidigare än vanligt. I slutet av besöket gav hon mig en blankett  och bad mig skriva under den. Hon låg efter med elräkningen. På blanketten kunde läkare  intyga svåra sjukdomstillstånd som krävde utrustning som skulle påverkas om strömmen stängdes av hos patienten. "Men Anna Mae, du använder ingen  medicinsk andningsutrustning. Jag tror inte du är berättigad." Det visade sig  att hon hade använt sin luftkonditionering dygnet runt på grund av hettan,  för att kunna andas. Eftersom hon behövde  köpa fler inhalatorer tog pengarna slut och hon kunde inte  betala räkningarna som hopade sig. Jag fyllde i blanketten, och eftersom jag trodde att hon skulle bli nekad skickade jag henne också  till socialkontoret. 
Sedan var det Jorge, en rar och snäll man som ofta gav oss en del av frukten  han sålde på Miamis gator. Hans njurfel verkade bli sämre under hans långa arbetsdagar  på de heta gatorna och uttorkningen gjorde att blodtillförseln till njurarna minskade. Hans njurar fungerade mycket bättre när han tog några dagar ledigt. Men vad kunde han göra,  utan något skyddsnät? Han sa: "Regn eller sol,  varmt eller kallt, jag måste arbeta." 
Men kanske var Sandra Faye Twiggs  det värsta fallet av dem alla, från Fort Lauderdale, med KOL. Hon arresterades efter ett slagsmål med sin dotter om en fläkt. När hon släpptes från fängelset återvände hon till sin lägenhet, oupphörligt hostande och dog tre dagar senare. 
Det här har jag också lagt märke till: Statistiken visar att allergisäsongen börjar flera veckor tidigare, temperaturen nattetid ökar, träden växer fortare och mygg som bär på farliga sjukdomar  som zikavirus och denguefeber dyker upp i områden  där de inte har funnits förut. 
Jag ser också tecken på  en kommande klimat-gentrifiering. Det är när rika människor flyttar till fattiga områden som ligger högre och inte riskerar att bli översvämmade på grund av klimatförändringarna. Som för min patient Madame Marie som kom in stressad och ängslig, eftersom hon hade blivit vräkt  från sin lägenhet i Miamis Little Haiti där det skulle byggas  ett lyxigt lägenhetsområde eftersom exploatörerna visste  att Little Haiti inte skulle översvämmas på grund av att det ligger  tre och en halv meter över havet. 
Det går inte att förneka den klara och  tydliga uppvärmningstendens som är på väg. En folkhälsokris ännu större än HIV/AIDS håller på att segla upp, och mina patienter med låg inkomst gav oss ledtrådarna på symtomen. Den nya epidemin heter klimatförändring, och påverkar hälsan på flera olika sätt. Klimatförändringen  påverkar oss på fyra olika sätt. Direkt, genom hetta,  extremt väder och miljöförstöring, genom spridningen av sjukdomar, genom störningar  i distributionen av mat och vatten, och genom  att störa vårt mentala välbefinnande. Inom medicinen använder vi minnesregler som en hjälp att komma ihåg, och minnesregeln "heatwave," ger oss de åtta största hälsoriskerna som klimatförändringen orsakar. 
H: Hetta och värmeslag. 
E: Eskalering av hjärt- och lungsjukdomar. 
A: Astma. 
T: Traumatiska skador, speciellt under extrema väderförhållanden. 
W: Vatten- och matrelaterade sjukdomar. 
A: Allergier. 
V: Vektorburna sjukdomar, som zikavirus,  denguefeber och borrelia. 
Och E: Emotionell stress. 
Fattiga och sårbara människor påverkas redan av klimatförändringen. De är  den berömda kanariefågeln i kolgruvan. Deras erfarenheter  är som förutsägelser eller profetior. Ledstjärnan som visar oss att vi skadar vår värld och de är de första som drabbas. Men det är bara en tidsfråga innan det är vår tur. 
Om vi hjälps åt - läkare, patienter  och andra hälsoarbetare - så kommer vi att hitta lösningar. Det gjorde vi under krisen med HIV. Då var det tack vare aktivismen hos patienter med HIV som krävde medicin och bättre forskning, och samarbetet mellan läkare och forskare som fick epidemin under kontroll. Och det var tack vare internationella hälsomyndigheter, ideella organisationer,  politiker och läkemedelsföretag som bromsmediciner  blev tillgängliga i utvecklingsländerna. Det finns ingen anledning till varför  vi inte skulle kunna använda den modellen för att hantera hälsoriskerna med  klimatförändring innan det är för sent. 
Klimatförändringen är här. Den påverkar redan  fattiga människors hem och hälsa. Precis som min patient Jorge måste de flesta av oss arbeta, oavsett väder, varmt eller kallt. Men de här patienterna  kan tillsammans med sina läkare, med enkla medel bidra till att göra den här klimatövergången lättare för alla. 
De patienterna inspirerade mig  att grunda en organisation där läkare kämpar mot klimatförändring. Vårt fokus är att förstå hälsoeffekten  av klimatförändring, så att vi kan stödja patienter med klimatrelaterade sjukdomar och uppmuntra realistiska lösningar. 
En nylig Gallupundersökning visade  att tre av de mest respekterade yrkena är sjuksköterskor, läkare och farmaceuter. Så i egenskap av respekterade medborgare kan vi ta till brösttoner för att påverka klimatpolicyn och politiken. Vi kan göra så mycket. Våra många patientkontakter gör att vi ser saker innan andra gör det. Det ger oss ett perfekt utgångsläge att leda förändringsarbetet. 
Vi kan undervisa om  klimatrelaterade sjukdomar. Vi kan samla data om våra patienters klimatrelaterade sjukdomar genom att se till att det finns  ett fungerande kodsystem. Vi kan utföra klimatrelaterad forskning. Vi kan lära ut gröna vanor i hemmet. Vi kan tala för våra patienters  behov av ström. Vi kan hjälpa dem att få tryggare hem. Vi kan hjälpa dem  med nödvändig utrustning i hemmen när förhållandena blir sämre. Vi kan vittna inför lagstiftarna och vi kan behandla våra patienters klimatrelaterade sjukdomar. Viktigast av allt, vi kan förbereda våra patienter mentalt och fysiskt för de hälsoproblem de står inför, med en medicinsk modell som innefattar såväl  ekonomisk som social rättvisa. 
Det innebär att Sandra Faye Twiggs som hade KOL, och dog efter att ha blivit  utsläppt från fängelset efter ett slagsmål  med sin dotter om en fläkt, hade vetat att värmen i hennes lägenhet gjorde henne sjuk och arg så att hon kunde ta sig  till ett svalare ställe. Ännu bättre, hennes lägenhet  skulle aldrig blivit så varm från början. 
Jag har lärt mig av de fattiga  att våra liv är sårbara men också berättar om motståndskraft,  nytänkande och överlevnad. Som den kloke gamle mannen  sa till polisen den där sommarnatten: "Det kommer ingen ambulans," och tvingade honom att köra den lilla flickan till sjukhuset istället. 
Vet ni vad? Lyssna. Om vi ska åstadkomma  en medicinsk reaktion på klimatkrisen, så kommer det inte bli att bara vänta på en ambulans. Det kommer att vara vi läkare som tar det första steget. Vi kommer att väsnas så mycket att problemet inte kan ignoreras eller missförstås. Det kommer att börja  med våra patienters berättelser som vi berättar åt dem. Vi kommer att göra det rätta  för våra patienter, som alltid, men också det rätta för vår miljö, för oss själva och för alla på den här planeten - alla. 
Tack. 
(Applåder och jubel) 
