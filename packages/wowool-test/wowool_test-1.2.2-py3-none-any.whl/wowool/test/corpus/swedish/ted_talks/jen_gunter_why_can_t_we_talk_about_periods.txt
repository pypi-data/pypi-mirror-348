När jag var tonåring, var min mens förfärlig. Jag hade förlamande kramper, jag läckte blod på mina kläder och på mina lakan, och jag hade diarré under mensen. Jag missade skolan en till två dagar i månaden, och jag minns att jag satt i soffan med min värmedyna och tänkte, "Varför är det så här?" När jag åt mat läckte inte saliv från mina spottkörtlar. När jag gick en promenad, läckte jag inte vätska från mina knän, "ledvätska". Varför var mensen så annorlunda? 
Jag ville ha svar på dessa frågor men det fanns ingen jag kunde fråga. Min mamma visste ingenting om menstruation förutom att det var smutsigt och skamligt och att jag inte borde prata om det. Jag frågade mina vänner och alla förskönade det. När jag till slut samlade mod och gick till läkaren för att prata om mina kraftiga blödningar, blev jag tillsagd att äta lever. 
(Skratt) 
Och när jag gick till apoteket  för att köpa mensskydd, en förpackning med 48 super-maxi-bindor, förr i tiden när de var som ett näsdukspaket, varje binda... 
(Skratt) 
Ni vet vad jag pratar om. Ni har ingen aning hur långt absorbtionstekniken har kommit. 
(Skratt) 
Jag brukade köpa mina mensskydd i gången för kvinnliga hygienprodukter. Och jag minns att jag stod där och tänkte, "Varför köper jag inte toalettpapper i gången för analhygien?" 
(Skratt) 
Jag menar, varför är det så? Varför kan vi inte prata om mens? Och det handlar inte om blodet, som Freud hade sagt, för om det hade varit så, då hade det stått en öron-, näs- och halskirurg här uppe nu, och pratat om tabun gällande näsblod, eller hur? Och det handlar inte ens om mens, för i så fall, när vi blev kvitt vår giftiga, skamliga mens när vi kommer i klimakteriet, så hade vi blivit upphöjda till en högre social status. 
(Skratt) 
(Applåder) 
Det är bara ett patriarkalt samhälle som investerat i att förtrycka kvinnor, och vid olika tidpunkter i våra liv används olika sätt. Och mensen används under vad vi inom medicin kallar för reproduktionsåren. Det har varit så sen tidernas begynnelse, då många kulturer trott att kvinnorna kunde fördärva skörden, eller mjölken, eller göra blommor vissna. Och sen när religionen kom, blev allting värre på grund av renlighetsmyten. Och läkarkonsten var inte till hjälp. Under 1920- och 30-talen fanns en idé om att kvinnor producerade något som kallas menotoxin. Vi kunde göra blommor vissna bara genom att gå förbi dem. 
(Skratt) 
Det är vad som händer när det inte finns någon mångfald. Ingen kvinna kunde räcka upp handen och säga, "Tja, i själva verket händer inte det." Och när du inte kan prata om vad som händer med din kropp, hur spräcker man dessa myter? För du behöver inte ens vara en läkare för att kunna säga att mens inte är giftigt. Varför skulle i så fall ett embryo fästa sig i ett giftigt slam? Och om vi alla hade detta hemliga menotoxin, kunde vi förstöra skördar och försura mjölk. 
(Skratt) 
Varför skulle vi inte ha använt oss av vår kraft som X-kvinnor för tidigare rösträtt? 
(Skratt) 
(Applåder) 
Även nu, när jag twittrar om mensdiarré, som man gör, 
(Skratt) 
nämner jag att det påverkar 28 procent av alla kvinnor. Och varje gång, kommer någon och säger, "Jag trodde att jag var den enda." Det är hur effektiv vår kultur av skam är, att kvinnor inte ens kan dela med sig av sina upplevelser. 
Så jag började tänka, "Tänk om alla kände till mens lika väl som en gynekolog? Hade inte det varit fantastiskt?" Då hade ni alla vetat vad jag vet, ni hade vetat att mensen är ett ganska unikt fenomen bland däggdjuren. De flesta däggdjur har en brunstperiod. Människor, vissa primater, vissa fladdermöss, springnäbbmöss och taggmöss menstruerar. Vad som händer under menstruation är att hjärnan säger till livmodern att börja producera ett ägg. Östrogen släpps fri och börjar bygga upp slemhinnan i livmodern, cell efter cell, som byggstenar. Och vad händer om du bygger en tegelvägg för högt utan murbruk? Den blir ostabil. 
Så vad händer när du har ägglossning? Du producerar ett ämne som kallas progesteron, som förbereder graviditeten, och förbereder livmodern. Det fungerar som murbruk och håller samman tegelstenarna. Det medför också några förändringar för att göra slemhinnan mer hemtrevlig för befruktning. Blir det ingen graviditet, (Swish) ut kommer slemhinnan, det skapar blödningar från blodkärlen och det är mensen. Och jag finner alltid detta intressant. För vid brunst kommer den sista signalen att förbereda slemhinnan i livmodern faktiskt från embryot. Men vid menstruation, kommer valet från äggstocken. Det är som om valet själv är inkodat i vårt fortplantningssystem. 
(Jubel och applåder) 
OK, så nu vet vi varför blodet är där. Och det är en ganska stor mängd. Mellan 30 till 90 milliliter blod, vilket är 1 till 3 ounces och det kan vara mer, och jag vet att det känns som mer de flesta av gångerna. Jag vet. Så varför har vi så mycket blod? Och varför stannar det inte där tills nästa cykel, eller hur? Du blev inte gravid, så varför kan det inte bara hänga kvar? Tänk dig att det skulle bli tjockare för varje månad, föreställ dig då vilken tsunami-mens det hade varit. 
(Skratt) 
Vi kan inte återabsorbera det, det är för mycket. Och det är för mycket för vi behöver en tjock slemhinna i livmodern av en väldigt specifik anledning. Graviditet är krävande för våra kroppar. Vi har mödradödlighet, det gäller amning och det gäller uppfostrandet av ett barn tills det är självständigt. Och evolutionen... 
(Skratt) 
Det håller på längre för vissa av oss. 
(Skratt) 
Men evolutionen vet om denna relation mellan för- och nackdelar. Så evolutionen vill maximera chansen för ett fördelaktigt resultat. Och hur maximerar man chansen för ett fördelaktigt resultat? Man försöker få embryon av högsta kvalitet. Och hur får man det? Man får dem att arbeta för det. Man ger dem en hinderbana. Så under de årtusenden som vi har utvecklats, har det varit lite som en kapprustning i livmodern, slemhinnan blir tjockare och tjockare, och embryona blir mer inkränktande tills vi slutligen når fram till den slemhinnan i livmodern som vi har idag. 
Så när vi har denna tjocka slemhinna som måste komma ut, hur stoppar du blödningen? Du stoppar näsblod genom att nypa ihop, om du skär dig i benet, sätter du på tryckförband. Vi stoppar blödningar med tryck. När vi har mens utsöndrar slemhinnan i livmodern ämnen som omformas till kemikalier som kallas prostaglandiner och andra inflammatoriska mediatorer. De gör att livmodern krampar, de tvingar livmodern att pressa mot blodkärlen för att stoppa blödningen. De kan också ändra blodtillförseln till livmodern och därmed orsaka inflammation och det gör smärtan värre. 
Så du säger, "Okej, hur mycket tryck handlar det om?" Från studier där otroliga kvinnor frivilligt har fått en tryckkateter insatt i sin livmoder, som de burit genom hela sin menstruationscykel - Gud välsigne dem, utan dem hade vi inte haft denna kunskap, och det är väldigt viktig kunskap, för trycket som genereras inuti livmodern under menstruationen är 120 millimeter kvicksilver. "Vad är det," undrar du. Det är mängden tryck som genereras under delen av förlossningen när du har sammandragningar. 
(Publiken flämtar till) 
Precis. Vilket, för de av er som inte haft en omedicinerad förlossning, är som när blodtrycksmätaren inte är lika åtsittande som den var från början, men fortfarande stram, och du önskar det kunde sluta. Så det innebär en skillnad, eller hur? Om du tänker på smärtan  under menstruation, så hade vi aldrig sagt, om någon behövde missa skolan eftersom de var i andra stadiet av förlossning med värkar, vi hade inte kallat dem svaga. Vi hade sagt, "Gud, du har klarat dig så långt," Eller hur? 
(Skratt) 
Och vi hade inte nekat smärtlindring till kvinnor som har smärtor typiska för förlossning, eller hur? Det är viktigt att vi kallar smärtan för "typisk" istället för "normal," för när vi kallar den för normal är den enklare att avfärda. I motsats till att säga att den är typisk och något att bemöta. 
Vi har vissa sätt att bemöta menstruationssmärtor. Ett sätt är något som kallas för TENS, som du kan ha under dina kläder och den sänder elektriska impulser till nerverna och musklerna och ingen vet egentligen hur det fungerar, men vi tror att det kan vara portteorin, vilket är en annan irritation. Det är av samma anledning som om du skadar dig själv så gnuggar du på det. Vibrationer rör sig snabbare  till din hjärna än vad smärta gör. 
Vi har också mediciner som kallas icke-steroida antiinflammatoriska läkemedel. Vad de gör är att de blockerar utsöndringen av prostaglandiner. De kan minska menstruationssmärtor för 80 procent av alla kvinnor. De kan också minska mängden blod med 30 till 40 procent och de kan hjälpa med diarré under mensen. Vi har också hormonbaserade preventivmedel, som ger en tunnare slemhinna i livmodern, så att en mindre mängd prostaglandiner produceras och med mindre blod, behövs även mindre kramper. 
Om dessa behandlingar sviker dig, och det är viktigt att använda det ordet, för vi sviker aldrig behandlingen, behandlingen sviker oss. Och om behandlingen sviker dig, kan du vara en av de människor som är resistenta mot icke-steroida antiinflammatoriska läkemedel. Vi förstår inte riktigt, men det är komplexa mekanismer som gör att dessa mediciner inte fungerar för vissa kvinnor. Det är också möjligt att du kan ha en annan orsak till smärtsamma menstruationer. Du kanske har ett tillstånd som kallas endometrios, där livmoderns slemhinna växer i bäckenhålan, och orsakar inflammation och ärrvävnad som växer samman. Och det finns kanske andra mekanismer som vi inte riktigt förstår ännu, eftersom det är möjligt att vår smärtgräns kan vara olika till följd av väldigt komplexa biologiska mekanismer. Men detta kan vi endast lära oss genom att prata om det. 
Det borde inte vara en feministisk handling att veta hur din kropp fungerar. Det borde inte... 
(Applåder) 
Det borde inte vara en feministisk handling att fråga efter hjälp när du lider. Tiden för menstruala tabun är över. 
(Jubel och applåder) 
Den enda förbannelsen är förmågan att övertala halva befolkningen att det biologiska maskineriet som bevarar arten, som ger allt vi har, på något sätt skulle vara  smutsigt eller giftigt. Och jag tänker inte tolerera det. 
(Applåder) 
Och hur bryter vi förbannelsen? Genom kunskap. 
Tack. 
(Jubel och applåder) 
