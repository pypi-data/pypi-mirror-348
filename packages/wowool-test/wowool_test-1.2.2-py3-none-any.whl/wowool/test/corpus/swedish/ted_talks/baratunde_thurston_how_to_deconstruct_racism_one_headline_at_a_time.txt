Mina föräldrar gav mig ett speciellt namn: Baratunde Rafiq Thurston. Baratunde är baserat på ett Yorobanamn från Nigeria, men vi är inte nigerianer. (Skratt) Det visar hur pass svart min mamma var. (Skratt) “Ge pojken det svartaste namn som finns. Vad står det i skriften?” (Skratt) Rafiq är ett arabiskt namn, men vi är inte araber. Min mamma ville bara att jag skulle ha svårt att flyga på 2000-talet. (Skratt) Hon förutsåg att USA skulle bli mer nationalistiskt. Hon var en svart futurist. (Skratt) Thurston är ett brittiskt namn, men vi är inte britter. En vinkning till en flera generationer lång inhuman ekonomisk institution för amerikanskt slaveri. Dessutom är Thurston ett utmärkt Starbucksnamn. Snabbar verkligen upp processen. (Skratt) Min mamma var en renässanskvinna. Arnita Lorraine Thurston var en dataprogrammerare, innan dess hushållerska, överlevare av sexuella övergrepp, en konstnär och aktivist. Hon förberedde mig för världen med lektioner om svart historia, kampsport, stadsodling, och sedan skickade hon mig i sjunde klass till den privata skola Sidwell Friends där amerikanska presidenter skickar sina döttrar och dit skickade hon mig så här. (Skratt) Jag hade två huvudsakliga uppgifter där: Tappa inte din svarta identitet eller dina glasögon. Det här hjälpte till med båda. (Skratt) Sidwell var en utmärkt plats att lära sig konst och vetenskap, men också konsten att leva bland vita Det förberedde mig för studentlivet på Harvard för konsultuppdrag och för jobb på “The Daily Show” och “The Onion”. Jag skrev ner många av dessa lektioner i mina memoarer, “How to be Black”, och har du inte läst den än är du rasist (Skratt) för du har haft gott om tid att läsa boken. Men USA insisterar på att påminna mig och lära mig vad det innebär att vara svart i USA. Det är december 2018, jag och min fästmö är i Wisconsins förorter. Vi hälsar på hennes föräldrar, båda vita, vilket gör henne vit. Det är så det funkar. Jag har inte gjort reglerna. (Skratt) Hon har tagit några drinkar, så jag kör oss hem i hennes föräldrars bil och polisen stoppar oss. Jag är rädd. Jag slår på blinkers för att visa att jag är medgörlig. Jag stannar långsamt under den ljusaste gatlampa jag kan hitta ifall jag behöver vittnen eller bilkamerabevis. Vi tar fram min legitimation och ägarbeviset för bilen, lägger fram dem, vevar ner rutorna, mina händer är placerade på ratten, allt detta innan polisen kliver ur bilen. Det är för att överleva. Medan vi väntar tänker jag på alla rubriker, “Polis sköt ytterligare en obeväpnad svart person”, och jag vill inte bli en av dem. Den goda nyheten är att vår polis var vänlig. Hon berättade att bilens ägarbevis var utgånget. Så till alla vita föräldrar där ute, om ditt barn är tillsammans med en person var hudton klassas som Dwayne “The Rock” Johnson eller mörkare... (Skratt) måste du besikta bilen och ha papperen redo varje gång vi hälsar på. Det är bara allmän artighet. (Skratt) (Applåder) Jag hade tur. Jag fick en polis som var professionell. Jag överlevde något som inte ska handla om överlevnad. Och jag tänker på den rad av berättelser, “Polis sköt ytterligare en svart person”, och den tid på året när dessa historier poppade upp överallt. Jag brukade kolla genom mitt nyhetsflöde och jag brukade se bilder på nyfödda. Jag såg en annons för en produkt som jag hade viskat om till en kompis dagen innan. Jag såg ofta en video med en polis som skjuter ner någon som ser ut precis som jag. Jag såg ofta något om hur millennials har ersatt sex med avokado på rostat bröd. (Skratt) Det var en förvirrande tid. Dessa berättelser fortsatte poppa upp, men 2018 byttes berättelserna ut mot en annan sorts berättelser, berättelser som, “Vit kvinna ringer polis för att en svart kvinna väntar på Uber”. Det var Brooklyn Becky. Sedan kom "Vit kvinna ringer polisen när en 8-årig svart flicka säljer vatten." Det var Permit Patty. Sedan kom "Kvinna ringer polisen när en svart familj grillar vid en sjö i Oakland.” Det är den nu ökända BBQ Becky. Jag drar slutsatsen att dessa historier om att leva som svart faktiskt är ett steg framåt. Vi brukar upptäcka det efter utomrättsliga polisskjutningar. Nu får vi istället en video av personer som ringer 911. Vi rör oss uppströms, närmare problemet och närmare lösningen. Så jag började göra en sammanställning av så många av dessa historier som jag kunde hitta. Jag byggde en ännu växande databas på baratunde.com/livingwhileblack. När jag försökte förstå insåg jag att processen var att analysera meningar för att förstå rubrikerna. Och jag vill tacka min engelsklärare Erica Berry på Sidwell och alla andra engelsklärare. Ni har gett oss verktyg för att slåss för vår frihet. Jag hittade en process för att analysera rubrikerna, att förstå de lager som byggde upp var och en: Ett subjekt agerar mot ett mål sysselsatt i någon aktivitet, så “Vit kvinna ringer polisen för att anmäla 8-årig flicka” är samma som “Vit man ringer polisen när svart kvinna badar i föreningens pool” är samma som “Kvinna ringer polisen när svart politiker från Oregon kampanjar i hennes distrikt." De är samma. Att kartlägga meningarna gjorde att jag kartlade vit makt som lät dessa meningar bli sanna, och jag ska kort definiera mina begrepp. När jag säger "vit makt", syftar jag inte på nazister, eller vit makt-aktivister, och jag säger definitivt inte att alla vita människor är rasister. Det jag refererar till är ett system av strukturella fördelar som gynnar vita människor framför andra, såväl socialt, ekononomiskt som politiskt. Det är var Bryan Stevenson på Equal Justice Initiative kallar rasskillnadernas narrativ, det vi säger till oss själva för att rättfärdiga slaveri och Jim Crow och massfängslande och så vidare. Så när jag såg mönstret upprepa sig blev jag arg, men jag blev också inspirerad att göra det till ett spel, en lek med ord som tillåter mig att förvandla en traumatisk exponering till en läkande upplevelse. Jag ska gå igenom spelet steg för steg. Första nivån är en träningsnivå, och jag vill att ni deltar. Vår mål: Att avgöra vad som stämmer och vad som är påhittat. Hände detta eller inte? Här är ett exempel: “Bibliotekarie på katolskt universitet ringer polisen för att student 'debatterar kritiskt.'" Applådera om ni tror att det stämmer. (Applåder) Applådera om ni tror att det är påhittat. (Applåder) De som trodde att det stämmer har rätt, tyvärr och bara för att tillägga, att debattera kritiskt i ett juridiskt bibliotek är precis rätt plats att göra det på. (Skratt) Studenten borde bli utnämnd till professor. Träningsnivån är avklarad. Nu fortsätter vi till de riktiga nivåerna. Nivå ett, vårt mål är enkelt: Vänd på rollerna. Så “Kvinna ringer polisen  om svart politiker från Oregon” blir: “Svart politiker från Oregon ringer polisen om kvinna.” Så “Vit man ringer polisen när svart kvinna” använder föreningens pool" blir “Svart kvinna ringer polisen när vit man använder föreningens pool.” Hur känns det med omvända roller? Det var det, nivå ett avklarad så vi går upp till nivå två, där vårt mål är att öka trovärdigheten i de omvända rollerna. Att en svart kvinna ringer polisen när en vit man använder en pool är inte tillräckligt absurt, men vad händer om den vita mannen försöker röra hennes hår utan att fråga, eller kanske gjorde han havremjölk medan han cyklade på en enhjuling eller kanske avbryter han bara alla på ett möte. (Skratt) Det har vi alla upplevt, eller hur? Seriöst, vi har alla upplevt det. Så, nu är nivå två avklarad. Men en varning är på sin plats: Att bara vända på flödet av orättvisa är inte rättvisa. Det är hämnd, det är inte vårt mål, det är något helt annat så vi går vidare till nivå tre, där målet är att ändra agerandet, alltså “Att ringa polisen är inte ditt enda alternativ, gud, vad är det för fel på folk!" (Applåder) Och jag behöver pausa spelet för att påminna oss om strukturen. Ett subjekt agerar mot ett mål som håller på med en aktivitet. “Vit kvinna ringer polisen när en svart fastighetsinvesterare inspekterar sin eget fastighet.” “Matvarubutik i Kalifornien ringer polisen när svart kvinna donerar mat till hemlösa." “Golfklubb ringer polisen två gånger när svart kvinna spelar för långsamt.” I alla dessa fall är subjektet ofta vit, målet är ofta svart och aktiviteterna är vad som helst, från att sitta på Starbucks till att använda fel sorts grill till att ta en tupplur till att gå "upprört" på väg till jobbet, vilket jag kallar "gå till jobbet". (Skratt) Och min personliga favorit, att inte stoppa sin hund från att jucka mot någon annans hund, vilket helt klart är ett fall för hundpolisen, inte människopolisen. Alla dessa aktiviteter handlar om att leva. Vår existens tolkas som ett brott. Nu är det dags för det obligatoriska påpekandet att allt inte handlar om ras. Brott är en grej, det ska anmälas, men fråga dig själv, behöver beväpnade män lösa detta, för när de kommer till mig är det annorlunda. Vi vet att poliser använder våld oftare mot svarta jämfört med vita, och vi börjar förstå vilken roll 911 spelar i detta. Tack vare preliminär forskning från Center for Policing Equity, vet vi att i vissa städer sker flest interaktioner mellan polis och medborgare på grund av samtal till 911, inte där polisen stoppar någon, och det mesta våldet som poliser använder mot medborgare sker som reaktioner på dessa samtal. Det är också så att när poliser använder våld efter larm från 911 är det kraftigare i områden där andelen vita boende också har ökat, alltså gentrifierade områden, alltså enhjulingar och havremjölk, alltså när BBQ Becky upplever sig hotad, blir hon ett hot mot mig i mitt eget bostadsområde, vilket tvingar mig och människor som mig att begränsa oss själva. Vi tystar oss själva, vi går på äggskal, vi stannar bilen vid sidan av vägen under den starkast lysande gatlampan så att det när vi mördas ska finnas tydliga bildbevis, och vi gör detta för att vi lever i ett system där vita människor alltför lätt kan ringa efter dödligt våld för att säkra sin bekvämlighet. (Applåder) Matbutiken i Kalifornien ringde inte bara polisen när en svart kvinna skänkte bort mat. De beställde beväpnade män som inte ställs till svars för vad de gör. Det ringde i princip efter en drönarattack. Det är obehag som blivit ett vapen och det är inte nytt. Från 1877 till 1950 skedde minst 4 400 rasmotiverade lynchningar av svarta i USA. De hade också rubriker. “Pastor T.A. Allen lynchades i Hernando i Mississippi för att ha organiserat lokala sharecroppers.” “Oliver Moore lynchades i North Carolina” för att ha skrämt en vit flicka.” "Nathan Bird lynchades vid Luling i Texas för att ha vägrat lämna över sin son till en mobb.” Vi behöver ändra agerandet oavsett om agerandet är “lynchningar” eller "ringa polisen." Och nu när jag har kopplat ihop dessa saker, ska vi gå tillbaka till spelet, mot vårt mål. Vårt mål i nivå tre är att ändra agerandet. Tänk om matbutiken istället för att “ringa polisen för att en svart kvinna skänker mat till hemlös” helt enkelt tackar henne. Att tacka någon är mycket billigare än att kalla in rättväsendet. (Applåder) Eller tänk om de istället kunde ge henne mat som de annars slängt, och dessutom gjort en god gärning. Tänk om den vita kvinna som anmälde den 8-åriga svarta flickan till polisen istället hade köpt den svarta flickans hela lager, stöttat en småföretagare. Den vita kvinna som anmälde en svart fastighetsmäklare till polisen skulle ha gjort alla gladare enligt polisen, om hon hade skött sig själv och ignorerat vad han gjorde. (Skratt) Att sköta sig själv är ett utmärkt val. Välj det oftare. Nivå tre är avklarad, men det finns en bonusnivå där målet är inkludering. Vi har också sett rubriker som: “Mäktig man onanerar inför unga kvinnor som kommer till hans kontor." Vilket udda val för en mäktig man att göra. Så många andra möjliga sätt att agera på. (Skratt) Som "lyssnar på", “blir mentor åt” “inspireras av, startar gemensamt företag, nu är alla rika” (Skratt) Jag vill leva i en värld där alla är rika nu, men på grund av hans dåliga val, lever vi alla i en fattigare värld. Det behöver inte vara så. Den här leken med ord har påmint mig om att vit makt har en struktur, precis som vid kvinnohat, precis som vid allt systematiskt missbruk av makt. Strukturer gör dem systematiska. Jag ber er som lyssnar att se strukturerna, var makten finns i dem och än viktigare, att se människan i oss som blir mål för dessa strukturer. Jag är här för att jag blivit älskad, att man satsat på mig, har haft tur och för att jag gick i rätt skolor. Jag är halvkänd, oftast lycklig, mediterar två gånger om dagen, och ändå lever jag i skräck på grund av att att jag vet att när någon ser mig som ett hot blir det ett hot mot mitt liv, och jag är trött. Jag är trött på att bära den osynliga vikten av andra människors rädslor, och många av oss är det, och vi borde inte behöva vara det, för vi kan ändra detta, för vi kan ändra agerandet, vilket ändrar berättelsen, vilket ändrar systemet som gör att dessa berättelser uppstår. System är bara kollektiva historier vi alla ser som sanningen. När vi ändrar dem, skapar vi en bättre värld som vi alla kan vara del av. Jag skulle vilja att vi använder vår makt att välja. Jag ber oss att lyfta oss en nivå. Tack. Jag är Baratunde Rafiq Thurston. (Applåder) 
