Al Gore: Tack så mycket. 
Whitney Pennington Rodgers: Hej Al. Tack för att du ville komma hit. Precis som jag nämnde höll du ett passionerat tal på Countdown förra hösten om allt vi måste göra för att stoppa klimatförändringarna och ändra på saker och ting. Hur skulle du uttrycka status på klimatåtgärderna nu, sex månader senare? 
AG: Inte minst tack vare många medlemmar inom TED-gemenskapen har vi sett enorma framsteg  i utvecklingen av billig solenergi, vindenergi, elektriska bilar, batterier, regenerativt jordbruk, grön vätgas, ett hållbart skogsbruk. Men tyvärr blir krisen mycket värre och det mycket snabbare än vi förutsåg. Och det blir värre i en hastighet högre än hastigheten vi implementerar lösningarna i. Vi har allt vi behöver, förutom den politiska viljan. Det har varit så ett tag. 
Sedan Glasgow-konferensen har vi sett ett tillbakagående. Vi har sett att finansbolag, banker och stora investerare pumpar in mer och mer pengar till fossilindustrin. Det är helt enkelt vansinnigt. Idag kommer vi att släppa ut ytterligare 162 miljoner ton i den tunna atmosfären runt vår planet. Den ackumulerade mängden kapslar in lika mycket värme som om 600 000 bomber av Hiroshimastorlek exploderade varje dygn. Vet ni att bara 15 mil åt nordost, i Lytton, British Colombia, nåddes temperaturen 49,6 grader för ett knappt år sedan. 49,6 grader Celcius. Mer än 80 temperaturrekord slogs här i British Colombia för mindre än ett år sedan. Dagen efter brann hela staden upp. Igår dog många på Filippinerna av en superstorm, förorsakad av klimatkrisen. Igår deklarerade Chile nödläge på grund av torka. 
Men vi ser att lösningarna utvecklas. Tyvärr har de finansiella intressena och oljebolagen makt över politiken i viktiga länder och de “zombifierar” medvetet så många de kan i världen med budskap som de vet är falska. De vet det, det har bevisats in i minsta detalj. Som en konsekvens härav, är de politiska beslutsprocesserna låsta, paralyserade. 
Den politiska viljan som krävs för en förändring måste uttryckas mycket tydligare. Vi närmar oss ett politiskt läge utan återvändo. Och i USA gick JP Morgan Chase, Citi, Wells Fargo... Bank of America,  Royal Bank of Canada... Flera banker i Kanada gick med i Net-Zero Banking Alliance och sedan, i fjol, dubblade de beloppet de satsar på oljesand. Oljesand är den smutsigaste formen av fossilbränsle. Ni vet, när narkomaner inte längre kan använda venerna i armarna och benen injicerar de mellan tårna. Det är så oljesanden är. 
Jag vill säga att det är nu vi måste vara vuxna vår uppgift. Abraham Lincoln sade att  tillfället är fullt av problem, väldigt fullt av problem, och vi måste vara vuxna vår uppgift. Eftersom situationen är ny måste vi tänka och agera på nya vis. Vi måste hitta sätt  att tackla demokratikrisen för att kunna lösa klimatkrisen. 
(Applåder) 
WPR: Jag tänker att med kriget i Ukraina ser vi nu att energisäkerheten hamnat i blickfånget. Och jag är nyfiken på om du tror att det medför ett påskyndande eller en av avmattning av energiomställningen? 
AG: Ja du, detta borde vara det globala uppvaknandet. Detta är ett krig om fossilbränslet, det har många sagt. Den förståeliga försiktigheten  hos en del europeiska länder, som är beroende av rysk olja och gas, är en följd av vårt beroende. Och så har vi den hemska situationen där USA ber andra oljestater, som Saudiarabien, Venezuela och Iran, att pumpa upp mer och mer fossilbränsle. Vi måste se det som ett hot mot nationell och global säkerhet. Det är ett hot mot missgynnade samhällen. Jag tänker på att kolföroreningar från fossila bränslen dödar nio miljoner människor årligen. Många gånger fler än de som dog av covid dödas årligen av partikelföroreningar från fossila bränslen. Vi kan spara pengar, vi kan förresten bekämpa inflationen så. Revolutionen inom hållbarhet, inklusive förnybar energi, gynnar deflationen. Kostnaderna fortsätter nedåt. Det finns många anledningar till att vi ska se detta som tidernas tillfälle att göra stora förändringar och bli av med det fossila bränslet. Vi kan inte längre pumpa in pengar, i vår strävan efter kortsiktig vinst, i aktiviteter som förstör mänsklighetens framtid. Detta är inte rätt tillfälle  för moralisk feghet. Detta är inte rätt tillfälle för kapitulation eller slött ointresse för mänsklighetens framtid. 
WPR: När jag tänker på att detta är  förändringens tid, tänker jag på en ny IPCC-rapport där man slog fast att om vi vill klara det här måste CO2-nivåerna  nå sin peak senast 2025. Det är bara tre år kvar. Hur realistiskt tror du att det är? 
AG: Tja, vad de sade var att det måste peaka mellan 2020 och 2025. 
Låt mig först berätta några goda nyheter från den ödesdigra IPCC-rapporten. De sade också att om vi når netto-noll, kommer temperaturen på planeten att sluta stiga efter så lite som tre till fem år. Och om vi stannar på netto-noll kommer hälften av den CO2 som människan släppt ut i atmosfären att försvinna inom så lite som 25 till 30 år. Vi har tekniken, vi har lösningarna, vi har möjlighet att stoppa den pågående förstörelsen av mänsklighetens framtid och starta en lång läkandeprocess. Vi måste komma förbi låsningarna i våra politiska system. Det sägs att bojkotter inte funkar. Borde vi bojkotta de här bankerna och alla finansbolagen? 
(Applåder) 
Har ni hört att några vetenskapsmän och klimatforskare förra veckan annonserade att de börjat limma fast sig på dörrarna och grindarna till  fossilbränsleanläggningar. Om klimatforskare har kommit till slutsatsen att mer fakta och mer data och mer forskning inte tjänar något till om inte vi människor kan hitta möjligheter att frigöra vårt fängslade hopp om medbestämmande vad gäller de stora utsläpparna som bara tänker på vinst, då säger forskarna att de måste ut på gatorna. Ursäkta mig att jag blir så upprörd över detta. 
WPR: Jag tror alla uppskattar det. 
(Applåder och tillrop) 
AG: Men, ja, vad IPCC-rapporten... Jag menar att det är en asymptotisk kurva som närmar sig fullständig panik, eller hur? Och alla rapporter säger samma sak. 
Det är sanningen. Voltaire sade en gång att om du kan övertyga folket om dumheter kan du övertyga dem att begå hemskheter. Det ser vi i Ukraina idag. Det ser vi globalt med det obetänksamma ointresset för mänsklighetens framtid. Vad ska vi säga till kommande generationer när de ser tillbaka och inser att vi hade chansen att göra något? 
Vi har möjligheten. Det internationella energirådet säger att om vi ska halvera utsläppen till 2030 har vi all teknik som behövs, färdigutvecklad och med  beprövade implementeringsplaner. För de följande 50 procenten, mellan 2030 och 2050 är teknikerna i olika utvecklingsfaser. De kan färdigställas om vi bestämmer oss för att utveckla dem snabbt. De kommer att bli färdiga. Vi måste sluta förstöra vår framtid. Det låter enkelt men vi måste bryta vår handlingsförlamning. 
WPR: Ja, vi måste bryta vår handlingsförlamning. Ärade publik: Al Gore. 
AG: Jag har en sak till att säga. Jag har sagt det förut. Ge inte upp hoppet. Och glöm inte att politisk vilja i sig är en förnybar resurs. 
Tack. 
WPR: Tack Al. 
(Applåder och tillrop) 
