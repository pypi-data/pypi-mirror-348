Agatha Christie är tidernas  bäst säljande författare. Men 1916 var hon inte ens den mest lovande författaren i sin familj. Hennes äldre syster Madge hade redan skrivit flera noveller, medan Agatha inte gett ut någon alls. Så när Agatha delade med sig av sin önskan att skriva en deckare, hånskrattade Madge. Hon slog vad om att Agatha inte skulle kunna skapa ett övertygande mysterium, och säkerligen inte ett  hon inte kunde lösa. Idag är romanen  som föddes ur det vadet ett av nästan 100  andra mysterier skrivna av Christie, var och en en skickligt konstruerad pusselgåta med ledtrådar, vilseledning  och mänskligt drama. Så låt oss undersöka hur hon skapade dessa perfekta brott. 
Christie formgav sina historier på många sätt, men ett av de viktigaste  besluten var miljön. Det kunde vara allt från en avlägsen ö till en tågvagn som fastnat i snön, hon föredrog platser  som var isolerade från samhället. Genom att begränsa ramen  för sina berättelser, begränsade Christie de möjliga misstänkta och skapade spänning genom att tvinga karaktärer  att hålla sig på plats, även om det fanns en mördare bland dem. Ibland ökade hon på dramat ytterligare genom att göra karaktärerna till främlingar, osäkra på vem de kan lita på. 
Men även om hennes miljöer är kusliga och extraordinära, så är hennes karaktärer det motsatta. Bland den starkaste kritiken  mot Christies romaner är att de är fulla av tvådimensionella människor. Men Christie undvek komplexa karaktärer av en anledning. Genom att reducera människor till en handfull enkla egenskaper, gav hon läsarna  förutsägbara misstänkta. Eller ja, oftast förutsägbara. Christie använder också publikens förväntningar mot dem. 
Men den här type-castingen förlitade sig ibland på vad nutida läsare känner igen som skadliga stereotyper. Hon karikerade ofta särskilda yrken och etniska grupper för komisk effekt, och förstärkte därmed sin tids fördomar. Det här är självklart inte en del av Christies verk värt att efterlikna, och som tur är  har många moderna deckarförfattare hittat mindre problematiska sätt att använda den här tekniken. 
Även när hon gjorde misstag, så försökte Christie göra sina karaktärer autentiska. Hon observerade människor omkring sig noggrant och antecknade konstant detaljer från konversationer hon råkat höra. Sen flyttade hon runt detaljerna för att sätta ihop sina mysterier, och ofta ändrade hon vem mördaren var medan hon skrev. Metoden höll informationen oklar och  desorienterade även de skarpaste läsarna. 
Det finns dock en viktig balans man måste hitta mellan att vara finurlig och att vara förvirrande. Ingen vill läsa  en förutsägbar deckare, men blir det för invecklat så kan man  förlora läsaren helt och hållet. Christie hanterade detta delvis genom att hålla språket enkelt och tillgängligt. Hon använde korta meningar och tydlig, kvick dialog för att hjälpa läsare hänga med. 
Den här sortens tydlighet är viktig, för de bästa deckarna lurar med sig läsaren med ett noggrant lagt spår av ledtrådar. Hos Christie är en bra ledtråd en som läsaren kommer ihåg, men oftast misslyckas med att förstå helt. Till exempel, när en karaktär utropar att “Allting smakar äckligt idag,” bara minuter innan han dör, så skyndar sig läsaren för att utröna vem som förgiftade hans dryck. Men de kommer troligtvis inte fundera ordentligt på ledtråden. Om allting smakade äckligt den dagen, så hade han blivit förgiftad långt innan den drycken. Christie använde också ledtrådar för att vilseleda sina läsare med flit. Till exempel kanske läsare hittar en ledtråd kopplad till en misstänkt, och sen får veta att den användes för att sätta dit personen. Andra gånger byggde hon in vilseledning direkt i berättelsens struktur - som när en berättare som skildrar mordet visar sig vara mördaren. 
Förutom brott och ledtrådar finns det ytterligare en ingrediens i Christies recept: detektiven. Christie skapade många detektiver, men hennes mest bestående är Hercule Poirot och Miss Jane Marple. Varken den lille belgiske flyktingen eller den äldre amatördetektiven är traditionella hjältar. Men deras status som utomstående är exakt det som hjälper dem smita förbi vakter och får misstänkta att sänka garden. 
Som du kanske gissat så vann Agatha sin systers vad. Hennes excentriska detektiver, listiga  ledtrådar och förenklade misstänkta bildar ett mönster som förbryllat otaliga läsare. Nu när du avslöjat hennes strategier är det sista mysteriet vilka historier du kan berätta med dessa hemligheter. 
