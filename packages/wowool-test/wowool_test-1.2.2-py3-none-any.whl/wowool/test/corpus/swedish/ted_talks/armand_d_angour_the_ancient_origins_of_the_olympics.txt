De har pågått i tusentals år, och det som började som en del i en religiös festival för att hylla Zeus i den lantliga grekiska staden Olympia, har blivit världens största uppvisning i sportslig förträfflighet. Starten, år 776 f.Kr, blev grunden för  grekernas tidigaste kalender, där tiden delades upp i fyraårssteg som kallades olympiader. Vad kan det vara? Det är förstås de olympiska spelen. Tävling fostrar förträfflighet, det trodde i alla fall de antika grekerna. Förutom idrottsevenemang, hade man tävlingar i musik, sång och poesi. Du kan läsa om dem i klassisk litteratur, som Homeros "Iliaden"  och Vergilius "Aeneiden." Till och med mytiska hjältar uppskattar en bra tävling då och då, eller hur? Under de första tretton spelen innehöll de antika olympiska spelen bara en gren, 180 meter löpning. Men med tiden lockade  nya spännande tävlingar, som boxning, hästkapplöpning med stridsvagn,  åsnekapplöpning, och till och med en springtävling där de tävlande bar full rustning, många förhoppningsfulla mästare till den olympiska stadion. Den kombinerade löpningen, hoppningen, brottningen, spjutkastningen och diskuskastningen, femkampen, skapade tävlingar i världsklass och pankration, en allkamp där det enda förbjudna var att bitas och att peta i ögonen, försäkrade att de starkaste segrade. Och segerrika var de. Ingen slår den lokala bagaren Coroebus, som år 776 f.Kr. blev den förste olympiske mästaren. Och vi glömmer aldrig Orsippus från Megara, mästaren från 720 f.Kr. som slet av sitt höftskynke för att kunna tävla obehindrat, och därmed startade den antika grekiska traditionen att tävla naken. Där har vi en nakenchock som heter duga. Men allting har en ände. År 391 e.Kr förbjöd den kristna romerska kejsaren Theodosius hedniska riter, så världen fick snart ta ett ömt farväl av de olympiska spelen. Men precis som med de tidiga pankration-atleterna, kan något bra inte stoppas, och 1 500 år senare, år 1896, startade de moderna olympiska spelen i Aten, Grekland. Idag samlar sommar- och vinterspelen tusentals internationella idrottare i absolut världsklass, och förenar miljarder supportrar kring världens främsta idrottstävling. Citius, Altius, Fortius. Tre hejarop för de olympiska spelen. 
