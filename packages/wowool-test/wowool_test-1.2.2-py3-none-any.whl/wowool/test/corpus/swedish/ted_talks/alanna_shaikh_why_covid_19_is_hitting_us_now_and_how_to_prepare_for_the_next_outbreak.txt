Jag vill börja med att berätta lite om mina kvalifikationer för att förklara detta för er, för ärligt talat ska ni verkligen inte lyssna på alla gamla personer med åsikter om covid-19. 
(Skratt) 
Jag har jobbat med global hälsa i ungefär 20 år och min specifika inriktning  är sjukvårdssystem, och vad som sker när sjukvårdssystem utsätts för stora påfrestningar. Jag har även jobbat med hälsojournalistik; Jag har skrivit om global hälsa och om biosäkerhet åt tidningar och webbplatser. Jag gav ut en bok för några år sedan om de största globala hoten mot vår hälsa. Jag har stött och lett epidemiologiska projekt om allt från att utvärdera ebolasjukhus till hur tuberkulos sprider sig på sjukhus och till förberedelser inför fågelinfluensa. Jag har en magisterexamen i internationell hälsa. Jag är inte läkare. Jag är inte sköterska. Min specialitet är inte att ta hand om sjuka människor. Min specialitet är att titta på befolkningar och på sjukvårdssystem, och på vad som händer när sjukdomar sprider sig snabbt. Om vi graderar expertisen på global hälsa på en skala på 1 till 10, så är 1 en vanlig person på Facebook och 10 är Världshälsoorganisationen. Jag skulle nog säga  att jag hamnar på 7 eller 8. Tänk på det medan ni lyssnar. 
Jag börjar med grundläggande fakta, som jag tror glömts bort i mediebruset runt covid-19. Covid-19 är ett coronavirus. Coronavirus är  en specifik typ av virus, och de har några unika egenskaper. De använder RNA i stället för DNA som sitt genetiska material, och de är täckta med taggar på ytan. De använder taggarna för att angripa celler. Taggarna bildar en krona, som har gett viruset dess namn. Covid-19 är känt som ett nytt coronavirus eftersom man fram till december bara kände till sex coronavirus. Covid-19 är det sjunde. Det är nytt för oss. Det har nyligen gensekvenserats. Det fick nyss sitt namn. På det viset är det nytt. 
Kanske minns ni SARS, Severe Acute Respiratory Syndrome, eller MERS, Middle East Respiratory Syndrome, de var coronavirus. Båda kallades  respiratoriska sjukdomar, för det är så coronavirus gör: De angriper lungorna. De får dig inte att kräkas.  De får inte ögonen att blöda. De ger dig inga blödningar. De siktar på lungorna. 
Covid-19 är inte annorlunda. Det ger en rad andningssymtom, som kan vara allt från torrhosta och feber och hela vägen till dödlig,  smittsam lunginflammation. Spännvidden av symtom är en av orsakerna till att det varit så svårt att smittspåra. Många människor får covid-19, men lindrigt, deras symtom är så milda att de inte kontaktar sjukvården. De finns inte  registrerade någonstans. Speciellt barn drabbas  väldigt lindrigt av covid-19, vilket vi ska vara tacksamma över. 
Coronavirus är zoonotiska, vilket betyder att de går från djur till människor. En del coronavirus, som covid-19, kan smitta mellan människor. Mellan-människor-typen rör sig snabbare och längre, precis som covid-19. Zoonotiska sjukdomar  är svåra att utrota, för de använder djuren som reservoar. Ett exempel är fågelinfluensan, som vi kan utrota  hos kalkoner och ankor, men den kommer tillbaka varje år med hjälp av vilda fåglar. Man hör inte mycket om den för fågelinfluensan sprider sig inte mellan människor men varje år ser vi utbrott  på fjäderfäanläggningar i hela världen. Covid-19 hoppade troligen från djur till människa på en djurmarknad i Wuhan i Kina. 
Nu till de de svårare delarna. Detta är inte det sista  stora utbrottet vi kommer att få se. Det kommer fler utbrott, det kommer fler epidemier. Det är inte ett kanske.  Det är helt säkert. Det är ett resultat av hur vi människor lever på vår planet. Mänskliga val driver oss till ett läge där det blir fler utbrott. Det beror bland annat på klimatet och hur ett varmare klimat gör världen mer beboelig för virus och bakterier. Men också på hur vi exploaterar de sista resterna av vild natur. 
När vi bränner och plöjer upp regnskogen i Amazonas för att få billig jordbruksmark, när det sista av Afrikas djungel konverteras till lantbruk, när vilda djur i Kina jagas tills de utrotas, kommer människor i kontakt med djurpopulationer de aldrig förr varit i kontakt med, och de har nya typer av sjukdomar: bakterier, virus, grejer vi inte är redo för. I synnerhet fladdermöss brukar agera värdar åt sjukdomar som smittar människor, men de är inte de enda djur som gör det. Så länge vi fortsätter att göra avlägsna platser mindre avlägsna kommer utbrotten att återkomma. 
Vi kan inte stoppa dem med karantäner eller reserestriktioner. Det är allas första impuls: "Vi hindrar alla från att resa. Vi stoppar utbrottet." Sanningen är att det är svårt att få till en bra karantän. Det är svårt att verkställa reserestriktioner. Även länder som satsat mycket på folkhälsan, som USA och Sydkorea, kan inte få till reserestriktioner snabbt nog för att faktiskt stoppa ett utbrott. Det finns logistiska skäl och det finns medicinska. Om vi tittar på covid-19 just nu så verkar det finnas en period när du är smittad, men symtomfri, och den kan vara 24 dagar. Så människor går omkring med virus som inte märks. De hamnar inte i karantän. Ingen vet att de borde det. 
Reserestriktioner och karantän medför också kostnader. Människor är sociala djur. De gör motstånd när man försöker hindra dem och när man försöker separera dem. Under ebolautbrottet såg vi att så fort karantän beslutats försökte människor fly från den. Enskilda människor som vet att det finns karantänsregler kanske inte uppsöker sjukvården för att de är rädda för den eller inte har råd och de vill inte bli åtskilda från familj och vänner. Politiker och myndighetspersoner som vet att de kan bli satta i karantän om de pratar om  utbrott och sjukdomsfall kanske döljer information av rädsla för att aktivera karantänsregler. Självklart gör sådana här typer av oärlighet att det blir väldigt svårt att spåra smittan. Vi kan bli bättre på karantäner och på reserestriktioner men de är inte vårt enda val, och inte heller det bästa, i sådana här situationer. 
Det bästa sättet i långa loppet att göra utbrotten mindre allvarliga är att bygga upp den globala hälsovården och stödja sjukvårdssystem världen över så att alla länder, även fattiga, har kapacitet att identifiera och behandla nya infektionssjukdomar. Kina har fått mycket kritik för sitt agerande mot covid-19. Men tänk om covid-19 brutit ut i Tchad som har tre och en halv läkare per 100 000 invånare? Tänk om det brutit ut i Kongo, som just skrivit ut  den sista ebolapatienten? Sanningen är att dessa länder saknar resurser att hantera en sådan här infektionssjukdom - att behandla människor och att rapportera snabbt nog för att hjälpa resten av världen. 
Jag ledde en utvärdering  av ebolabehandling i Sierra Leone, och sanningen är  att lokala läkare i Sierra Leone identifierade ebolakrisen snabbt, först som en farlig, smittsam och viral blödarfeber och senare som ebola. Men när de hade identifierat den kunde de inte hantera den. De saknade läkare. De saknade sjukhussängar. De saknade information om hur ebola ska behandlas och hur man begränsar smitta. Elva läkare dog i ebola i Sierra Leone. Och det fanns bara 120 läkare. Motpolen är Baylors sjukhus i Dallas med över 1000 läkare. 
Sådana orättvisor dödar människor. Först dödar de fattiga människor i början av utbrottet, och sen dödar de människor över hela världen när smittan sprider sig. Om vi verkligen vill sakta ner utbrotten och minimera deras kraft, då måste vi säkerställa att alla världens länder har kapacitet att identifiera nya sjukdomar, behandla dem och rapportera och därmed sprida information. 
Covid-19 kommer att belasta sjukvården hårt. Covid-19 har också blottlagt en del brister i de globala produktionskedjorna. Just-in-time, lean-system;  de är bra när allt fungerar, men i kristider innebär det att vi inte har några lager. Om ett sjukhus - eller ett land - får slut på andningsskydd eller annan skyddsutrustning, så finns det inget lager där man kan hämta fler. Man måste beställa från leverantören, och vänta på att de produceras, och på att de fraktas. Vanligen från Kina. Det blir en fördröjning i en tid när det är viktigt att agera snabbt. 
Om vi hade varit förberedda på covid-19 skulle Kina ha identifierat utbrottet snabbare. De skulle varit redo  att ge sjuka människor vård utan att behöva bygga nya sjukhus. De skulle gett ärlig information till befolkningen så att vi slapp höra dessa vansinniga rykten på sociala medier i Kina. Och de skulle ha informerat globala sjukvårdsmyndigheter så att de kunde informerat nationella myndigheter om att förbereda sig inför virusspridningen. Nationella myndigheter kunde då börjat bygga lager av skyddsutrustning och börjat utbilda vårdgivare om behandling och smittskydd. Vi hade haft vetenskapliga regler för vad vi skulle göra, som när fartyg får smitta ombord. Och vi hade haft vettig information att ge alla, så att vi slapp se pinsamma utslag av främlingsfientlighet. Människor med asiatiskt utseende blir attackerade på gatan i Philadelphia. Men även om vi hade ordning på allt skulle vi få utbrott av smitta. De val vi gör om hur vi ska leva på denna planet gör det oundvikligt. 
Om experterna är överens om covid-19, är det om detta: här i USA och globalt, kommer det att bli värre innan det blir bättre. Vi ser fall av smitta mellan människor som inte rest, utan som inträffar ute i samhället. Och vi ser människor som insjuknar i covid-19 där vi inte ens vet hur de blivit smittade. Detta är tecken på att utbrottet blir värre och att det inte är under kontroll. 
Det är deprimerande, men inte överraskande. När globala hälsoexperter talar om scenarier för nya virus, så är detta ett scenario de tittar på. Vi hoppades alla att vi skulle komma lindrigt undan, men när experterna talar om planering för smittspridning så är det så här de antar att viruset sprider sig. 
Jag vill avsluta med några personliga råd. Tvätta händerna. Tvätta händerna mycket. Jag vet att ni tvättar händerna mycket. Ni är inte smutsiga, men tvätta dem mer. Skapa rutiner som påminner dig om att tvätta händerna. Tvätta händerna var gång du går in eller ut ur en byggnad. Tvätta händerna före mötet och efter mötet. Skapa små ritualer kring handtvättandet. 
Rengör din telefon. Du petar på telefonen med dina otvättade händer. Jag vet att du tar den med in på toaletten. 
(Skratt) 
Tvätta din telefon och  använd den sällan ute bland folk. Kanske TikTok och Instagram kan bli något man gör hemma. 
Rör inte ditt ansikte. Gnugga dig inte i ögonen. Bit inte på naglarna. Torka inte näsan med handryggen. Jag menar, gör aldrig det. Det är äckligt. 
(Skratt) 
Använd inte munskydd. Munskydd är till för  sjuka människor och vårdpersonal. Om du är sjuk håller munskyddet kvar ditt hostande och snörvlande och skyddar människor i din närhet. Om du jobbar inom vården är ditt munskydd en del av det som kallas  personlig skyddsutrustning och som du tränas i att använda när du vårdar för att inte själv bli smittad. Om du är en vanlig frisk person och bär munskydd gör det dig bara svettig. 
(Skratt) 
Låt munskydden ligga kvar i affären till läkare, sköterskor och till de sjuka. 
Om du tror att du har  symtom på covid-19 ska du stanna hemma och rådgöra med en läkare. Om du har fått diagnosen covid-19, glöm inte att det ofta är lindrigt. Om du är rökare, är detta  ett riktigt bra tillfälle att sluta. Jag menar, om du röker, är just nu alltid det bästa tillfället att sluta, men om du är rökare och orolig för covid-19, lovar jag dig att sluta röka är det absolut bästa du kan göra 
för att skydda dig själv från de värsta följderna av covid-19. 
Covid-19 är skrämmande, i en tid när de flesta nyheter är skrämmande. Och det finns en rad dåliga, men lättillgängliga sätt att hantera det: panik, främlingsfientlighet, torgskräck, auktoritarianism, enkla lögner som får oss att tro att hat, ilska och ensamhet är lösningen på utbrotten. Det är de inte. De gör oss bara mindre förberedda. 
Det finns tråkiga men vettiga saker vi kan göra för att bromsa utbrotten, såsom att förbättra sjukvården överallt. Investera i sjukvårdsinfrastruktur och sjukdomsövervakning så att vi vet när nya sjukdomar är på väg. Bygga hälsovård över hela världen. Förbättra våra produktionskedjor så vi klarar kriser. Förbättra utbildning så att vi kan prata om sjukdomsutbrott och riskberäkningar utan att skapa panik. 
Vi måste låta rättvisan styra, för i detta läge är, som så ofta, rättvisan det bästa för oss alla. 
Tack så mycket för att ni lyssnat på mig idag, och låt mig bli den första som ber er: tvätta händerna när ni lämnar lokalen. 
(Applåder) 
