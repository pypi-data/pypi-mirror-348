Om du hade sagt till mig för fem år sedan att jag idag skulle hålla ett tal om hur vår individuella kraft kan göra en skillnad, skulle jag ha tyckt att det var pinsamt. Det var mitt jobb att studera enorma globala system. Jag var forskare på NASA och använde satellitdata för att studera helheten. Det finns mycket man kan se från rymden, som att varje ekosystem på jorden är hotat från nästan varje vinkel och global ojämlikhet i luft- och vattensäkerhet. Dessa saker kan hålla mig vaken om natten. Och sedan utanför arbetet, använder jag detta fågelperspektiv medan jag tänker på våra enorma sociala strukturer som undervisning och media och sjukvård, och för mig såg det ut som att de alla hade besvär. Så jag kände att världen hade fastnat i detta enorma självförstärkande system som bara var en spiral mot förstörelse. Och naturligtvis ville jag  göra något åt detta, och jag kände mig så liten och totalt hjälplös. Men jag började känna mig lite annorlunda när mitt perspektiv förändrades från makro mot mikro. Det började med humlor. 
Jag använde satellitbilder och fältforskning för att studera  dessa fantastiska, söta pollinerare, för att se hur de mådde  mitt i sin egna miljökris i södra Kalifornien. Och från makrovyn såg jag motorvägar med 22 filer, oändlig förort som spred sig och vatten som leddes bort från uttorkade floder för att odla gräsmattor i öknen. Det var ganska dystert. Men på marken, 
fanns det faktiskt små möjligheter till optimism, små fläckar av resurser kända som "livsmiljöfragment." Om rätt sorters växter växte längs kanterna av en Costco-parkering, och om det fanns inhemska växter i trädgårdar i närheten, och om floddalerna som var för branta för bygga förorter i hade inhemska växter  istället för gräs, då skulle alla dessa mellanrum kunna skapa ett nätverk  av livsmiljöfragment. Och detta nätverk innebar att bin kunde färdas igenom den betongsöknen och äta från och pollinera de inhemska växterna. Och dessa växter som bina är beroende av och som bin håller vid liv är nödvändiga. De stabiliserar våra branta sluttningar. De ger mat och hem till tusentals av fantastiska djurarter, och, viktigast, de hjälper bromsa vår förödande cykel av skogsbränder genom att förhindra tillväxten av inkräktande gräs som ger bränsle till de onda lågorna som vi alla är alltför bekanta med. Det är ett väldigt viktigt och sammankopplat system, 
och vissa personer kunde se hur de var en del av det, och de började vara miljöfragmentens trädgårdsmästare. De planterade inhemska växter i sina trädgårdar, de tog till och med hand om marken i företagsparker och i offentliga kanjoner. I min forskning kunde jag faktiskt se effekten som en enda passionerad odlare kan göra. Och sedan upprepades detta över hela regionen, och deras fragment började bilda ett mer motståndskraftigt ekosystem - inte ett perfekt system, inte alls, men åtminstone ett system som var mindre benäget att helt kollapsa under det överhängande trycket av mer bebyggelse och torka. Så jag tittade på världen genom den här linsen 
när jag befann mig i väntrummet  på ett offentligt sjukhus i Brooklyn med min partner, Charles. Vi satt mittemot en grupp tonåringar som satt hopsjunkna i sina stolar och var uttråkade och bara uppdaterade sina telefoner om och om igen. Och i detta bostadsområde, där en mycket låg andel elever fick ett fullständigt slutbetyg, kändes väntrummet som ett socialt livsmiljöfragment som bara väntade på att bryta samman. Så, vi gjorde undersökningar för att se vilka resurser vi kunde lägga till 
på platser som denna som skulle kunna förändra något. Och vi valde museum. Museum är den mest pålitliga källan av information för allmänheten, 
mer än media och mer än regeringen, men de samlas ofta i rikare stadsdelar. New York har 85 museum på Manhattan, och Bronx har åtta, även om dessa två områden har nästan samma befolkningsstorlek. Och sedan betyder dyrt inträde att många inte kan gå på museer även om de bor i närheten. Och dessa små orättvisor, de bara fortsätter och de bildar tillsammans utbredda ojämlikheter i kunskap och kraft att göra skillnad. I USA, är nästan 90 procent av besökare på konstmuseer vita, och till och med hos Smithsonians nätverk av gratis museer, har nästan hälften av de vuxna besökarna en kandidatexamen, vilket ungefär 10 procent  av hela befolkningen har. Så det stod klart för oss att även om museer är fantastiska resurser för utbildning och social förändring så når de inte alla. Och många museer är medvetna om detta,  och de försöker ändra det, men det finns strukturella hinder som bromsar dem. Så vi började skapa ett distribuerat nätverk av museumsmiljöfragment. Vi jobbade från en donerad fraktcontainer 
med volontärhjälp från våra vänner och ett dussin väldigt generösa forskare från hela världen, byggde vi vår första prototyp: Det minsta molluskmuseet. (Skratt) 
Mollusker är slemmiga förvandlingskonstnärer med tentakler, 
som ostron och bläckfiskar och den gigantiska bläckfisken, och om du någonsin sett en alien i en film, då slår jag vad om att den var inspirerad av en mollusk. Deras slemmiga sci-fi-vibbar gör dem till riktigt roliga guider på ett biologimuseum, och de kan lära oss om de system vi alla delar, med ett uppvaknande. Av alla dokumenterade djurutrotningar sen 1400-talet, har mer än 40 procent varit våra vänner molluskerna. Så vi testade det här museet över hela stan 
för att se om det tilltalade olika sorts besökare, och det gjorde det. Folk gillade att lära sig saker från det. Så vi byggde en flotta av små vetenskapsmuseer, var och en liten nog att passa in i befintliga platser med tillräckligt mycket information  för att fortfarande ha genomslagskraft. Och de är modulära, så de kan förflyttas i en skala som kan nå alla. Och sedan samarbetade vi med bibliotek och samlingslokaler och knutpunkter och offentliga sjukhus så att vi kunde förvandla deras fria ytor till miljöfragment för socialt lärande. Passande nog namngav vi vår flotta  av museer "MICRO." Och även om livsmiljöfragmenten är små, bidrar de med det väsentliga. Det drar in människor så att de kan utforska och lära tillsammans på ett socialt sätt. Och sedan, utspridda över landskapet, kunde vi bjuda in människor överallt till samtal kring vetenskap. När vi samarbetade med ett sjukhus i södra Bronx 
blev vi Bronx första och enda vetenskapsmuseum. Ja, det är verkligen konstigt. (Skrattar) (Skratt) 
Och väldigt snabbt 
började familjer komma med sina barn och skolor började arrangera fältresor, till detta lilla museum i lobbyn i det offentliga sjukhuset. (Skratt) 
Och museet blev så populärt 
att vi började anställa lokala studenter som guider, så de kunde leda turer och aktiviteter för alla de begåvade barnen. Och varje gnista av nyfikenhet som vi kan tända och varje ny inlärd faktauppgift och alla nya vänner som träffats på museet och varje barn som kan ha ett meningsfullt och viktigt jobb efter skolan, allt det bidrar till ett starkare system. Så idag, försöker jag komma ihåg MICRO-synsättet. 
Jag undersöker ständigt hur små åtgärder kan adderas för att skapa förändring i systemets makroskala. Och ärligt talat, ser jag  många riktigt bra saker. Det finns miljöfragment överallt, som vårdas av begåvade, passionerade, strategiska individer i grupper av alla storlekar, som strävar mot system med jämnare tillgång till mat och sysselsättning, hälsovård, bostad, politisk kraft, utbildning och hälsosamma miljöer. En efter en, tillsammans, fyller vi mellanrummen, och stärker alla system som vi är en del av. Vi måste jobba med de stora  institutionerna också, såklart. 
Det är bara det att de är så långsamma, och vi lever mitt i ständig förändring. Det är en utmärkande kännetecken för vår tid. Så i vissa fall kan våra små handlingar vara plåster innan de stora företagen  kommer ikapp. Men utan oss, vad skulle de försöka komma ikapp med? Är jag fortfarande orolig över världen? 
Ja. (Skrattar) Det är därför jag pratar med er. Världen behöver så många fler livsmiljöfragment. Så, om du har känt dig överväldigad eller maktlös nyligen, då ber jag dig snällt att testa denna lilla strategi, och låt oss se hur det går. Steg ett: Zooma in. 
Det är inte ett enormt system som är på väg mot undergång utan att kunna hejdas. Vad vi har är många överlappande system, och sättet de samspelar med varandra på avgör allt. Steg två: Leta efter resursbrister, 
för det är där du kan göra den största skillnaden. Gör sedan lite undersökning för att förstå hur dina idéer kommer samspela med systemen som redan är där. Steg tre: Hitta de andra  livsmiljöfragmenten. 
Lista ut hur de kan hjälpa dig och hur du kan hjälpa dem, för vi bygger ett nätverk tillsammans. Och steg fyra: Förvandla ditt fragment. 
Du kanske inte har inflytande nog att förändra flera system på en gång, men det finns så många små, meningsfulla och strategiska saker som var och en av oss kan åstadkomma. Och det finns många av oss, så det kommer att gå ihop. Tack. 
(Applåder) 
