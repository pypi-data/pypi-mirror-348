På 1930-tallet var industrilederen Henry Ford besatt av én ting: soyabønner. Han utvant olje fra dem for å lage emalje til billakk. Han lagde pulver av dem for å lage plastdeler. Han oppfordret amerikanske bønder til å  dyrke så mye av planten som mulig. Men han brukte ikke soya bare til bilene sine. På verdensutstillingen i Chicago viste han fram en mengde matretter med soya. Soya hadde vært en basisvare i det asiatiske kjøkken i århundrer, men Ford brukte soya som erstatning  for meieriprodukter, kjøtt og hvete, og tok dermed bruken av soya  ett skritt videre. I dag brukes soya i så mange matvarer at de fleste får det i seg hver dag uten at de tenker over det. Så hvorfor er soya så allsidig? Og er det sunt å spise så mye soya? 
Soyabønner har vært dyrket i  Asia i 5 500 år, og har siden spredt seg  over hele verden. En del av suksessen er at soya er både lett og billig å dyrke under varierende forhold. Soyabønner inneholder store mengder proteiner og fett, som i de siste årene har blitt brukt i alt fra majones til biologisk nedbrytbar plast. 
Den beste måten å skille stoffene fra hverandre kommer an på hva du vil utvinne. Soyaprotein isoleres ved  å presse rensede bønner til tynne flak, for så å bli lagt i vann for å trekke ut proteinene. En annen metode er å  bløtlegge og male dem til en hvitaktig, proteinrik væske. I begge tilfeller kan soyaen brukes til å lage svampaktig mat som tofu, eller filtreres til soyamelk. I industrien kan proteinene brukes til  å lage bearbeidet mat. 
Fett fra soya er enda mer  anvendelig. Ved en utvinningsmetode blir bønnene tørket, vasket og matet inn i en maskin som varmer opp og presser bønnene slik at det dannes en væske av soyaolje og andre fettstoffer. Ved å tilsette vann og sentrifugere blandingen dannes det to deler: renset soyaolje til salatdressinger, og en forbindelse som heter lecitin. 
Lecitin består av fosfolipider, som har et hode som binder seg til vann og en hale som er binder seg til fett. Dette gjør at fosfolipidene er godt egnet til å blande stoffer som ellers ikke kan blandes. Denne prosessen kalles en emulsjon og lecitin fra soya brukes som emulgator i mange ulike matvarer. I sjokoladeproduksjon binder fosfolipider seg både til fettdelen i kakaosmøret og de vannløselige sukkermolekylene slik at vi får en  jevn blanding. Noe lignende skjer i pulverprodukter som må kunne løses opp i vann raskt. Soyalecitin binder seg til vannet og hjelper pulveret å  fordele seg raskere. 
Det finnes andre planter som kan gi oss lecitin og proteiner også, men den milde smaken og tilgjengeligheten til soya har gjort at den blir brukt i tusenvis av matvarer. Men er det usunt å spise for mye soya? Ikke egentlig. Soya inneholder mange av de essensielle aminosyrene vi trenger, og er derfor en god kilde til disse hvis du ikke spiser kjøtt. Fettet i soyabønnene er stort sett av det sunne fettet — fler- og enumettede fettsyrer, som kan senke kolesterolet og redusere risikoen for hjertesykdommer. Det er noen stoffer i soya som kan hemme kroppens opptak av enkelte mineraler, og 0,3 % av befolkninga  er allergiske mot soya, som kan være alvorlig  i sjeldne tilfeller. Men for mange er den  største ulempen med soya at den kan gi luft i magen. 
Utenfor kroppen er det mer alvorlige ting ved soya som bekymrer. For å kunne dyrke soya til matindustrien og til dyrefôr, hogges det ned store  områder med skog. Mellom 2006 og 2017, ble omtrent 22 000 kvadratkilometer av Amazonas hogd for å gi plass til soyaproduksjon. Dette har ført til at bønder og urbefolkning i enkelte områder må flytte. Hvis vi fortsatt vil bruke soya, må vi finne en måte som tar hensyn til både mennesker og bærekraft. 
