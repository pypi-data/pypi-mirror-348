Kashmir Hill: Sidste år, til min fødselsdag, gav min mand mig en Amazon Echo. Jeg var ret chokeret, faktisk, for vi arbejder begge med privatliv og sikkerhed. 
(Latter) 
Og det var en enhed, som skulle befinde sig midt i vores hjem med mikrofon på, altid lyttende. 
Vi er dog ikke alene. Ifølge en undersøgelse af NPR og Edison Research, har 1 ud af 6 amerikanske voksne nu en intelligent højtaler, hvilket betyder, at de har en virtuel assistent derhjemme. Altså, det er vildt. Fremtiden, eller den dystopiske fremtid, er hurtigt på vej. Udover det, tilbyder virksomheder os alle mulige internet-enheder. Der er intelligente lamper, låse, toiletter, legetøj, intelligent sexlegetøj. "Intelligent" betyder, at enheden  kan tilsluttes internettet, samle data og tale med sin ejer. 
Men når en enhed kan snakke med dig, hvem kommer den så ellers til at snakke med? Jeg ville finde ud af det, så jeg satsede alt og gjorde min 1-værelses lejlighed i San Francisco til et intelligent hjem. Selv vores seng koblede jeg  til internettet. Så vidt jeg ved, målte enheden bare vores sovevaner. Jeg kan nu fortælle, at det  eneste værre end en rigtigt dårlig nats søvn er, at få fortalt af din seng dagen efter, at du "missede dit mål og  fik lave søvn-point". 
(Latter) 
"Mange tak, intelligente seng, som om jeg ikke allerede følte mig som lort i dag." 
(Latter) 
Alt i alt, installerede jeg 18 internet-opkoblede enheder i mit hjem. Jeg installerede også en Surya. 
Surya Mattu: Hej, jeg er Surya. 
(Latter) 
Jeg målte alt det intelligente hjem gjorde. Jeg byggede en specialrouter, der lod mig se al netværksaktivitet. Tænk på min router som en slags sikkerhedsvagt, som nidkært loggede  alle netværkspakker, der besøgte og forlod det intelligente hjem. 
Surya og jeg er begge journalister, han er ikke min mand, vi arbejder bare sammen på Gizmodo. 
Tak fordi du tydeliggør det. Enhederne Kashmir købte - Vi var interesserede i at forstå, hvad de sagde til deres producenter. Men vi var også interesserede i at forstå, hvordan digitale hjems signaler ser ud hos udbyderne af internetservicer. Vi så hvad udbyderen kunne se, men endnu vigtigere, hvad de kunne sælge. 
Vi lod eksperimentet løbe to måneder. I løbet af de to måneder, var der ikke en eneste times digital stilhed i huset - ikke en gang, da vi var borte en uge. 
Ja, det er så sandt. Ud fra dataen, vidste jeg, hvornår I vågnede og gik i seng. Jeg vidste endda, når Kashmir  børstede tænder. Jeg vil ikke afsløre dine børstevaner, men lad os bare sige, at jeg kunne se, når du arbejdede hjemmefra. 
Øh, jeg tror du lige afslørede dem for mange her. 
Skam dig ikke, det er bare metadata. 
Jeg vidste, hvornår du tændte dit TV og hvor længe du kiggede. Sjovt fakta om Hill-husholdet: de ser ikke TV tit, men når de gør, så går det amok. Deres yndlingsprogrammer inkluderer "Difficult People" og "Party Down". 
Ok, du har ret, jeg elskede "Party Down". Det er et fantastisk program og du burde se det. Men "Difficult People" var kun min mand, Trevor. Og Trevor var faktisk lidt utilpas over, at du kendte til hans vaner, for selvom han var den, som tilsluttede TV'et til routeren, glemte han, at TV'et så os. 
Det er faktisk ikke første gang, vores TV har spioneret på os. Firmaet der lavede det, VIZIO, betalte et forlig på 2,2 millioner dollars til staten sidste år, fordi de havde samlet sekundvis information om hvad millioner af seere så på TV, inklusive os, og havde solgt informationen til dataudbydere og markedsførere. 
Ah, klassisk økonomisk overvågningstaktik. Enhederne Kashmir købte,  pingede næsten alle deres servers dagligt. Men ved du, hvilken enhed som var ekstra taleglad? Amazon Echo-enheden. Den kontaktede sine servers næsten hvert 3. minut, uanset om du brugte den eller ej. 
Generelt var det urovækkende, at alle disse enheder havde løbende samtaler, som var usynlige for mig. Altså, jeg havde aldrig opdaget det uden din router. Hvis du køber en intelligent enhed, bør du vide - du er godt nok ejer af enheden, men generelt, kommer firmaet bag den til at eje din data. Og det er måske, hvad man kan forvente - køber du en enhed med internetopkobling, vil den bruge nettet. Men det er underligt, når disse enheder flytter ind i en intim zone, som dit hjem, at lade firmaer følge vores helt  basale opførsel der. 
Så sandt. Selv data der virker helt basal, kan graves ud for økonomisk overvågning. For eksempel, hvem går op i,  hvor tit du børster tænder? Jo, det viser sig, at der er et tandpleje-forsikringsfirma kaldet Beam. De har overvåget deres kunders tandbørster siden 2015 - for at give tilbud på deres abonnementer, selvfølgelig. 
Vi ved, hvad nogle af jer tænker: Det er prisen i en moderne verden. Du opgiver lidt privatliv for at gøre noget nemmere, eller  for at få rabat. Men det var ikke min oplevelse, i mit intelligente hjem. Det var ikke praktisk, det var frustrerende. Jeg må indrømme, at jeg elsker min intelligente støvsuger, men mange andre ting i huset, drev mig til vanvid: Vi løb tør for stikkontakter og jeg var nødt til at downloade over 12 apps på min mobil for at styre alt. Og hver enhed havde egne login-detaljer, min tandbørste havde et kodeord... 
(Latter) 
Og intelligent kaffe, decideret, var et helvede på jorden. 
Vent, hvad? Cloud-baseret kaffe var ikke noget for dig? 
Altså, måske er jeg naiv, men jeg troede det ville være skønt. Jeg troede, vi blot skulle vågne om morgenen og sige "Alexa, lav kaffe." Men sådan gik det ikke til. Vi måtte bruge helt specifikke sætninger, for at det skulle virke. "Alexa, bed vores Behmor om Hurtig Start." Og det var rigtig svært at huske så tidligt om morgenen. før du har fået koffein. 
(Latter) 
Og åbenbart var det svært at sige, for vores Echo Dot, som var lige ved siden af sengen, kunne simpelthen ikke forstå os. Så hver morgen begyndte med, at vi skreg denne sætning til vores Echo Dot. 
(Latter) 
Og Trevor hadede det. Han sagde: "Jeg beder dig, Kashmir, lad mig bare gå ud i køkkenet og trykke på startknappen." Og jeg svarede: "Nej, du må ikke! Vi er nødt til at gøre det på den smarte måde!" 
(Latter) 
Jeg kan heldigvis meddele, at ægteskabet overlevede eksperimentet, men kun lige netop. 
Hvis du vælger at gøre hjemmet intelligent, bliver det forhåbentlig en bedre oplevelse end Kashmirs. Men lige meget hvad, kan enhederne du køber bruges, og vil nok blive brugt, til at profilere dig. Alene antallet af enheder du har, kan bruges til at vise hvor rig eller fattig du er. Facebook har lavet teknikken og de har patentbeskyttet den. 
Al uro du lige nu føler, hver gang du er online, om at blive overvåget, er ved at flytte ind i din stue. Eller dit soveværelse. 
Der er et sexlegetøj kaldet We-Vibe. Du undrer dig måske over, at sexlegetøjet kobles til nettet, men det er til for langdistance forhold, så par kan dele deres kærlighed trods afstand. Nogle hackers så nærmere på dette legetøj og opdagede, at det sender masser af information til firmaet, der skabte det - hvornår det var i brug, hvor længe, vibrationsindstillingerne, hvor varmt legetøjet blev. Alt dette havnede i en database. Så jeg kontaktede firmaet og spurgte: "Hvorfor samler I denne følsomme data?" Og de sagde: "Det er godt for markedsundersøgelse." Men de samlede data fra deres kunders orgasmer. Og de fortalte dem det ikke. Selv hvis du er afslappet omkring dit privatliv håber jeg, du også synes, det er et skridt for langt. 
Her er grunden til, at jeg foretrækker dumt sexlegetøj. 
Godt for dig. Det er vi alle glade for at vide. 
(Latter) 
Det er data, jeg er villig til at dele. 
(Latter) 
Enhederne Kashmir købte, var alt fra nyttige til irriterende. Men det de alle havde tilfælles, var at de delte data med firmaerne, der lavede dem. Med e-mailudbydere og sociale medier, har vi længe fået fortalt, at hvis noget er gratis, er du varen. Men gælder det enheder, lader det til, at selvom du betaler, er du stadig varen. Så du må stille spørgsmålet: Hvem får mest ud af dit intelligente hjem, dig eller firmaet, der samler data? 
De fleste af os her, er tech-kyndige. De fleste af os ved nok, at disse ting kobles til nettet og sender data videre. Og fint, måske er det ok med dig at leve i sådan en kommerciel totalovervågning, men det er det ikke for alle. Firmaer er nødt til at genoverveje deres enheders design med vores privatliv i tankerne, for vi er ikke alle villige til at deltage i markedsundersøgelser, bare fordi vi købte en enhed med Wi-Fi-tilslutning. Og jeg må sige, at selv når du er bevidst, generelt, om at det sker, er det rigtig nemt at glemme, at normale genstande overvåger dig. Det er nemt at glemme, at disse ting ser på dig, for de ligner ikke kameraer. De kan ligne... altså, de kan se ud som dildoer. 
Tak skal I have. 
(Klapsalve) 
